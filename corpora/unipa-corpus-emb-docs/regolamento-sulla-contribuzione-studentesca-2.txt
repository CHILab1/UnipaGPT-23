Regolamento sulla contribuzione studentesca

ESONERI TOTALI E PARZIALI DEL CONTRIBUTO ONNICOMPRENSIVO
Sono esonerati dal pagamento del contributo onnicomprensivo:
    - gli studenti, iscritti al primo anno accademico, appartenenti ad un nucleo familiare il cui indicatore della situazione economica equivalente (ISEE) è inferiore o uguale a 25.000,00 euro;
    - gli studenti iscritti ad anni successivi al primo che soddisfano, congiuntamente, i seguenti requisiti:
        appartengono ad un nucleo familiare il cui indicatore della situazione economica equivalente (ISEE) è inferiore o uguale a 25.000,00 euro;
        sono iscritti all’Università degli Studi di Palermo, da un numero di anni accademici inferiore o uguale alla durata normale del corso di studio, aumentata di uno;
        nel caso di iscrizione al secondo anno accademico abbiano conseguito, entro la data del 10 agosto del primo anno, almeno 10 crediti formativi universitari;
        nel caso di iscrizione ad anni accademici successivi al secondo abbiano conseguito, nei dodici mesi antecedenti la data del 10 agosto precedente la relativa iscrizione, almeno 25 crediti formativi. Per gli studenti in mobilità Internazionale la data da tenere in considerazione ai fini del conseguimento e della convalida dei crediti è quella risultante dalle certificazioni rilasciate dalle Università ospitanti.
    Per gli studenti appartenenti ad un nucleo familiare con ISEE inferiore a 25.000,00 euro che non sono iscritti da un numero di anni accademici inferiore o uguale alla durata normale del corso di studio, aumentata di uno ma che soddisfino i requisiti precedenti, il contributo onnicomprensivo annuale dovuto è quantificato in 200 euro.

Per gli studenti che appartengono ad un nucleo familiare il cui ISEE è maggiore o uguale a 25.000,01 ed inferiore o uguale a 30.000,00 euro il contributo onnicomprensivo annuale dovuto è uguale alla percentuale, riportata nella Tabella B, per singola area o corsi di studio, della quota di ISEE eccedente 25.001,00 euro. Per gli studenti iscritti ad un anno successivo al primo, tale condizione si applica purché ricorra il sottoindicato requisito:
    - nel caso di iscrizione al secondo anno accademico abbiano conseguito, entro la data del 10 agosto del primo anno, almeno 10 crediti formativi universitari;
    - nel caso di iscrizione ad anni accademici successivi al secondo abbiano conseguito, nei dodici mesi antecedenti la data del 10 agosto precedente la relativa iscrizione, almeno 25 crediti formativi.

Per gli studenti in mobilità internazionale la data da tenere in considerazione ai fini del conseguimento e della convalida dei crediti è quella risultante dalle certificazioni rilasciate dalle Università ospitanti. Laddove dall’applicazione dei criteri di cui al presente comma, l’importo del contributo onnicomprensivo dovuto da studenti con ISEE ricompreso nella fascia calmierata risulti superiore a quello determinato precedentemente, si applicherà l’importo più favorevole per lo studente.

Sono esonerati dal contributo onnicomprensivo:
    - gli studenti che presentino i requisiti di eleggibilità per il conseguimento della borsa di studio;
    - gli studenti con documentata disabilità, con riconoscimento di handicap o di invalidità pari o superiore al sessantasei per cento. Tali studenti sono esonerati anche dal pagamento della Tassa Regionale per il Diritto allo studio. Al momento dell’immatricolazione e/o dell’iscrizione ad anni successivi al primo lo studente con disabilità e/o con invalidità, per beneficiare dei Servizi dedicati e specifici offerti dall’Ateneo (trasporto, assistenza alla persona, etc…), dovrà espressamente indicare in quale delle condizioni, previste dalla legge, rientra.
    - gli studenti stranieri beneficiari di borsa di studio annuale del Governo italiano nell'ambito dei programmi di cooperazione allo sviluppo e degli accordi intergovernativi culturali e scientifici e dei relativi programmi esecutivi. Negli anni accademici successivi al primo, l'esonero è condizionato al rinnovo della borsa di studio da parte del Ministero degli Affari Esteri, nonché al rispetto dei requisiti di merito;
    - gli studenti costretti ad interrompere gli studi a causa di infermità gravi e prolungate, debitamente certificate; l’esonero viene considerato totalmente o nella misura parziale del 50% per il primo semestre e del 50% per il secondo semestre, a seconda del periodo di interruzione che non dovrà essere comunque inferiore a sei mesi. L'infermità dovrà essere certificata da un'istituzione pubblica e, poiché la ratio della concessione dell'esonero sta nell'impossibilità da parte dello studente di seguire l'attività didattica, alla quale è correlato il contributo di Ateneo, per il periodo in cui il richiedente versa in stato di infermità, comunque non inferiore ad un semestre, egli non potrà compiere alcun atto relativo alla propria carriera universitaria;
    - sono esonerati dal contributo onnicomprensivo gli studenti figli dei beneficiari di pensione di inabilità, orfani di guerra, figli di mutilati ed invalidi di guerra, di lavoro, di servizio, dichiarati tali secondo le norme di legge, con reddito ISEE-U inferiore o uguale a 30.000,00 euro. Tutti i soggetti richiedenti l'esonero devono allegare adeguata certificazione;
    - Gli studenti orfani o figli di soggetti privati della responsabilità genitoriale, dichiarati tali a seguito di apposito provvedimento rilasciato dal Tribunale, che presentino un ISEE inferiore o uguale a 30.000,00 euro, sono esonerati dal contributo onnicomprensivo;
    - Gli studenti figli di vittime della mafia o del racket, dichiarati tali secondo le norme di legge, con reddito ISEE-U inferiore o uguale a 50.500,00 euro (limite massimo ISEE della classe 19 di cui alla tabella A) sono esonerati dal contributo onnicomprensivo.
    - Gli studenti detenuti o che fruiscono di misure alternative alla detenzione sono esonerati dal contributo onnicomprensivo, per un numero di anni pari alla durata normale del corso di studio, aumentato di uno. Sono altresì esonerati dal contributo onnicomprensivo per gli anni successivi, purché siano rispettati i requisiti di merito previsti per l’attribuzione della no-tax area.
    - Il personale TAB dell’Università degli Studi di Palermo che si immatricola o si iscrive a Corsi di Studio presenti all’interno dell’offerta formativa di Ateneo, nel rispetto dei requisiti di merito previsti per l’attribuzione della no-tax area, è esonerato dal contributo onnicomprensivo.
    - Gli studenti cittadini stranieri cui è stato riconosciuto lo status di rifugiato politico, di persona ammissibile alla protezione sussidiaria o alla protezione temporanea in quanto provenienti da paesi in situazione di conflitto nel rispetto dei requisiti di merito previsti per l’attribuzione della no-tax area, sono esonerati dal contributo onnicomprensivo.
    - Ciascuno studente può usufruire, all'atto dell'immatricolazione o dell’iscrizione, di una sola tipologia di esonero.
    
Per maggiori informazioni vai su https://www.unipa.it/servizi/segreterie/.content/documenti/regolamenti_calendari/2023/5105144-def_regolamento-contribuzione--studentesca-2023---24-2.pdf
