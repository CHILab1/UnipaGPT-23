
SERVIZIO STUDENTI DISABILI E DSA
Le attività della Unità Operativa Abilità Diverse sono progettate e coordinate dalla Commissione di Ateneo per le disabilità, presieduta dal Delegato del Rettore e composta dai Delegati di ciascuna Scuola di Ateneo.
L’accesso ai servizi può essere richiesto dagli studenti entro il 15 ottobre di ogni anno accademico, tramite apposito modulo scaricabile dal sito o reperibile presso l’U.O.A.D. negli orari di ricevimento. E’ necessario allegare copia del certificato di invalidità > 66% e/o certificazione Legge 104 o certificazione DSA rilasciata da ente pubblico da non più di tre anni. La durata di concessione dei benefici segue le attuali disposizioni legislative (DPCM del 09/04/2001 art.14).

ASSISTENZA AI TEST DI AMMISSIONE
I candidati diversamente abili, ai sensi della legge 5 febbraio 1992 n. 104 modificata dalla legge n.17/1999, che necessitano di trattamento individualizzato per gli esami, dovranno compilare la parte predisposta al momento del perfezionamento dell’iscrizione ai test sul portale studenti dell’Università di Palermo, indicando il tipo di trattamento richiesto. Inoltre gli interessati dovranno fornire documentata richiesta scritta (preferibilmente a mezzo email all’indirizzo di posta giulia.ingrassia@unipa.it), inderogabilmente entro i termini previsti dal bando di partecipazione, al fine di consentire una adeguata organizzazione del servizio. Successivamente a tale data non si assicura la predisposizione dei necessari ausili richiesti per lo svolgimento delle prove.
I candidati diversamente abili che faranno richiesta di tempi aggiuntivi potranno usufruire del 50% in più rispetto a quello della prova.
I soggetti affetti da disturbi specifici di apprendimento (DSA) certificati ai sensi della legge n.170 del 8.10.2010, dovranno compilare la parte predisposta al momento dell’iscrizione sul portale studenti dell’Università di Palermo e fornire la relativa certificazione alla Unità Operativa Abilità Diverse di Viale delle Scienze - edificio 9 – 90128 Palermo (preferibilmente a mezzo email all’indirizzo giulia.ingrassia@unipa.it), inderogabilmente entro i termini previsti dal bando.
Ai sensi dell'art. 12 del D.M. del 28 giugno 2012 n. 196 e dell'art. 11 comma 2 del D.M. n. 334 del 24.04.2013, al candidato affetto da DSA è concesso un tempo aggiuntivo pari al 30% in più rispetto a quello previsto per lo svolgimento della prova e se richiesto l’ausilio di un tutor lettore e l’uso di una calcolatrice non scientifica.
Secondo le linee guida Ministeriali, al fine di assicurare a tutti i candidati con disabilità o con DSA le condizioni adeguate per la prova e la fruizione di tempi aggiuntivi, saranno previste aule dedicate che consentano la necessaria tranquillità e concentrazione del candidato.
Gli strumenti compensativi ammessi in ragione della specifica patologia sono: calcolatrice non scientifica, videoingranditore, affiancamento di un tutor lettore;
Strumenti non ammessi: dizionario e/o vocabolario, formulario, tavola periodica degli elementi, mappa concettuale, personal computer/tablet/smartphone, smartwatch.

Modalità di verifica e prove d’esame
Ogni Dipartimento dell’Ateneo si avvale di un docente delegato per la Disabilità, che si interfaccia con i colleghi dei Corsi di Laurea della Scuola, per mediare gli interventi idonei ad agevolare gli studenti durante gli esami di profitto in funzione della patologia (ad es. tempi aggiuntivi, prove equipollenti, ausili e strumenti tecnici, presenza di assistenti alla comunicazione, ecc.), secondo le linee guida approvate dalla Conferenza Nazionale Universitaria dei Delegati alla Disabilità (CNUDD).
Tale funzione può essere svolta anche dal tutor assegnato allo studente che ne ha fatto richiesta, che provvederà a concordare con i docenti la modalità di esame più adeguata.
Nel momento in cui non è richiesto l’ausilio di un tutor, lo studente può recarsi dal docente con un congruo anticipo, per concordare le modalità di esame, avvalendosi dell’attestazione rilasciata dall’U.O. Abilità Diverse sul diritto dello studente a ricevere pari opportunità e trattamento individualizzato durante il proprio percorso di studio.

Orientamento
L’orientamento in ingresso è svolto in collaborazione con il Centro di Orientamento e Tutorato (COT), i cui servizi intendono supportare lo studente durante tutta la fase di accesso al percorso universitario per facilitare la scelta del Corso di Laurea attraverso attività di informazione e di consulenza.
Le iniziative di Tutorato hanno la finalità di sostenere qualitativamente il percorso formativo dello studente favorendo il processo di apprendimento e aiutandolo in eventuali momenti di difficoltà o di disagio personale, che potrebbero avere ricadute negative.

Tutorato alla pari
Il tutor dovrà sostenere lo studente con disabilità nei momenti di difficoltà, curare la rete di rapporti con le diverse figure del mondo accademico, supportarlo nell’organizzazione dei tempi e delle modalità di studio.
Nell'ambito di tale servizio può essere richiesto, limitatamente alla propria disabilità/Dsa e alle difficoltà da esse derivanti, un supporto per le seguenti attività:
- Aiuto nell'espletamento degli obblighi burocratici (contatti con le Segreterie Studenti, Segreterie Didattiche, Presidenza, ecc.) e alla familiarizzazione con l'ambiente universitario, anche attraverso il colloquio con i docenti dei corsi;
- Recupero di informazioni di carattere didattico e/o amministrativo per mezzo della consultazione del sito web delle Scuole/ Dipartimenti/ strutture di appartenenza;
- Presa visione delle bacheche del corso di laurea;
- Supporto per l'utilizzo della mail istituzionale;
- Reperimento di testi e di altra documentazione presso le Biblioteche o i Dipartimenti (limitatamente alle difficoltà legate al tipo di disabilità;
- Lettura di testi (registrazione audio, lettura ad alta voce) solo per gli studenti con disabilità visive e con DSA;
- Supporto didattico specifico nei casi in cui necessita.
Al fine di favorire l'integrazione dello studente, gli incontri di studio con il tutor saranno svolti all'interno delle strutture universitarie e non è prevista alcuna forma di supporto domiciliare.
Annualmente è previsto un bando di concorso rivolto a studenti dell'Ateneo per la selezione di tutor alla pari; il contratto che tali studenti stipulano con l'Università è equiparabile al contratto per attività di collaborazione a tempo parziale all'interno delle strutture universitarie, tuttavia, puoò avere un monte ore anche minore.

Adattamento delle lezioni e degli esami
In presenza di esigenze particolari per poter sfruttare al meglio la frequenza alle lezioni e per poter dimostrare la preparazione agli esami, è possibile chiedere degli adattamenti, direttamente al docente o con la mediazione del tutor o dell’U.O. Abilità Diverse; alcuni adattamenti sono molto semplici e si possono attuare in poco tempo, altri hanno bisogno di tempo per organizzarli e di mediazione.
Alcuni esempi di adattamento della frequenza alle lezioni:
- registrare le lezioni
- chiedere in materiali e le slide
- spostare l'aula di lezione se non è accessibile
- avere la presenza a lezione un interprete LIS
- avere in aula un banco accessibile
Alcuni esempi di adattamento degli esami:
- trasformare l'esame orale in esame scritto o viceversa
- tempi aggiuntivi per sostenere la prova scritta
- dividere l'esame
- usare le mappe concettuali

Ausili tecnologici
L’U.O. Abilità Diverse mette a disposizione degli studenti alcuni ausili informatici su prenotazione, quali software dedicati di sintesi vocale (Jaws, Anastasis); software per la costruzione di mappe concettuali; videoinganditori portatili e da tavolo per testi stampati; puntatori dello schermo (Trackball e Joystick); sistema automatico di lettura testi a stampa per mezzo di sintesi vocale (Audiobook); audio registratori digitali.
E’ possibile ottenere degli ausili in comodato d’uso su apposita richiesta entro il 15 ottobre di ogni anno al personale dell’U.O. Abilità Diverse. In funzione della disponibilità del momento gli ausili che possono essere richiesti sono: notebook con sintesi vocale, tablet, registratori digitali con OCR, c-pen Anastasis con OCR per soggetti con DSA.
I servizi di Assistenza alla persona, trasporto ed accompagnamento e LIS, sono dedicati unicamente a studenti con disabilità motoria, sensoriale ed altro, certificati dalla ASP e/o muniti di certificato della Commissione per l’accertamento delle invalidità civili (grado di invalidità minimo del 66%).

Assistenza alla persona
Si intende “l’assistenza di base che deve essere garantita agli alunni con disabilità quale parte fondamentale del processo di integrazione scolastica e la cui concreta attuazione contribuisce a realizzare il diritto allo studio costituzionalmente garantito” (nota ministeriale 3390 del 2001).
L'assistenza è limitata alle necessità didattiche ed è fornita durante la sua permanenza all'interno dell'Ateneo.
Lo studente può richiedere il servizio soltanto ed esclusivamente per le attività curriculari (didattica, esami, esami di laurea, tirocinio, biblioteca, emeroteca, servizio mensa) per 20 ore settimanali, (Regolamento Unità Operativa Abilità Diverse art. 10); il servizio, inoltre, sarà erogato per attività di studio esclusivamente con il supporto del tutor presso le strutture universitarie, per disbrigo pratiche di segreteria o ERSU, ricevimento docenti, partecipazione ai test di ingresso ecc.
Tali attività saranno computate nelle 20 ore settimanali previste per le attività curriculari per studente in corso e fino al primo anno fuori corso. Nei periodi di vacanza didattica (assenza di lezioni), il servizio di assistenza alla persona sarà erogato per 13 ore settimanali, per tutti gli studenti in corso e fuori corso regolarmente iscritti.
Per le attività extracurriculari in Ateneo (congressi, seminari, partecipazioni ad eventi didattici, ecc.) sono previste 20 ore mensili (max).
Gli iscritti dal secondo anno fuori corso in regola con le tasse universitarie, potranno usufruire del servizio di assistenza alla persona per 13 ore settimanali (max) per attività curriculari, secondo un piano approvato dal Delegato della rispettiva Scuola di Ateneo (esami, esami di laurea, biblioteca, emeroteca, tirocinio, attività di studio individuale con l’assistenza del tutor presso le strutture universitarie, servizio mensa, disbrigo pratiche di segreteria o ERSU, ricevimento docenti).

Trasporto ed accompagnamento
Il servizio di trasporto è garantito agli studenti diversamente abili, residenti a Palermo e provincia e prevede una sola corsa giornaliera comprensiva di andata e ritorno dal domicilio dichiarato alla U.O. Abilità Diverse alle strutture universitarie e viceversa; sarà effettuato dal lunedì al venerdì e si svolgerà dalle 07.30-09.30 13.00-14.30; 17.00-19.30 in funzione degli orari previsti per le attività didattiche.
Nei periodi di vacanza delle attività didattiche (assenza di lezioni) il servizio è previsto per tre volte la settimana.
Per gli studenti fuori corso, il servizio sarà erogato tre volte la settimana per le attività legate all’ambito universitario (lezioni, esami, tirocini, incontri con i tutor, seminari ecc.).

Interpretariato lingua dei segni
Il servizio di Interpretariato della Lingua Italiana dei Segni in favore di soggetti con disabilità uditiva sarà effettuato dal lunedì al venerdì dalle ore 08,00 alle ore 19,00, secondo le necessità degli studenti che svolgono attività didattiche nelle varie sedi universitarie; la prestazione sarà svolta solo ed esclusivamente durante le lezioni, gli esami di profitto e di laurea.

Per maggiori informazioni vai su https://www.unipa.it/amministrazione/direzionegenerale/serviziospecialeperladidatticaeglistudenti/.content/PDF_2022/guida-servizi_disabilita_aggiornata-2022.pdf.pdf