Il corso di STORIA DELL'ARCHITETTURA E DELLA CITTÀ II del corso di Laurea magistrale a ciclo unico in ARCHITETTURA , ha i seguenti obiettivi formativi: 
Obiettivo del corso e' quello di fornire agli allievi conoscenze di base della disciplina e i criteri di lettura adeguati per la comprensione e per l’interpretazione della storia dell’architettura e della citta' europea e mediterranea nell’ arco cronologico che va dal XV al XVIII secolo. La reinterpretazione filologica e la reinvenzione del codice classico chiude il ciclo dei “rinascimenti”, che avevano attraversato il lungo medioevo, e nello stesso tempo pone le premesse per una secolare applicazione e osservanza di un linguaggio, ma il periodo non e' privo di dibattiti, contestazioni, eresie. Lo studio delle avanguardie va infatti affiancato alla consapevolezza dell’esistenza di tradizioni, consuetudini e specifiche realta' locali (la Sicilia e il Meridione d’Italia costituiscono un ottimo campo di indagine per la verifica di questi aspetti). Sul fronte delle vicende urbane, gli interventi nei tessuti medievali, gli ampliamenti e le nuove fondazioni offrono un variegato panorama di strategie progettuali adattabile a realta' sociali differenti. Il corso prevede pertanto di offrire elementi di base per l’interpretazione     dell’architettura e della citta' in area regionale ed europea nel lungo arco cronologico studiato. Alla fine del corso, pertanto, lo studente dovra' essere in grado di acquisire capacita' di orientamento e di giudizio dei fenomeni e degli avvenimenti studiati, alla luce di un necessario confronto tra le diverse realta' regionali da osservare e interpretare attraverso un punto di vista attuale, ma capace di calarsi nel contesto e nelle dinamiche del tempo in cui le architetture sono state progettate e realizzate.