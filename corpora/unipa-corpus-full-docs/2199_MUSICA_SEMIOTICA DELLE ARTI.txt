Il corso di SEMIOTICA DELLE ARTI del corso di Laurea in DISCIPLINE DELLE ARTI, DELLA MUSICA E DELLO SPETTACOLO del curriculum MUSICA, ha i seguenti obiettivi formativi: 
Da circa quarant’anni il vocabolo “diagramma” è al centro di numerosi dibattiti in  ambito semiotico ed estetico. Complici le riflessioni di Gilles Deleuze nell’ormai  classico Logique de la sensation, e determinanti le coeve e successive ricerche  di Félix Guattari, questo termine si è imposto all’attenzione di un vasto pubblico  di figure intellettuali. Non solo semiotici ed estetologi, ma anche artisti,  matematici e filosofi si sono misurati con la parola facendone ben presto un  oggetto d’indagine privilegiato. “Diagramma” ha una storia infatti che affonda le  proprie radici in una articolata rete di concetti. Se ci si attiene ai segmenti più  recenti di questa storia, è con Charles Sanders Peirce che la rete ha iniziato a  svilupparsi. Il semiotico e matematico americano ha avviato studi fondamentali  sul diagramma la cui eco si è riverberata anche nei testi dei due pensatori  francesi. Il corso si propone di esaminare questo intreccio nella prospettiva di  una Semiotica delle Arti che adotti il diagramma come proprio strumento  d’analisi. Dopo Peirce, ma così anche dopo Deleuze e Guattari, idee capitali per  la disciplina come quelle di Immagine, Gesto e Figurazione sono state  interrogate attraverso il filtro di questa nozione. A una prima parte introduttiva,  seguirà pertanto un ciclo monografico di lezioni miranti a esplicitare i rapporti  che il diagramma intrattiene con le idee summenzionate: l’eredità intellettuale di  artisti come Paul Klee e Francis Bacon offrirà in tal senso un ricco repertorio di  esempi su cui testare le potenzialità euristiche di una nozione – il Diagramma,  appunto – che occupa oggi un ruolo di primo piano nella storia del pensiero  contemporaneo.