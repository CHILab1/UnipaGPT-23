Counselling Psicologico
Il percorso universitario, esperienza di passaggio formativo verso la realizzazione di Sé, a volte può essere costellato da momenti di fatica e incertezze personali, il cui superamento mette alla prova le risorse e i limiti di ognuno.  
Il Servizio di Counselling Psicologico si propone di sostenere gli studenti nel loro percorso di studi, attraverso la possibilità di accogliere, affrontare ed elaborare difficoltà e disagi. All'interno dei servizi offerti, attenzione specifica è riservata agli studenti con disabilità e  disturbi specifici dell'apprendimento grazie alla consulenza della Dott.ssa Elisabetta Nappo.
Il Servizio si propone di offrire uno spazio psicologico di ascolto e aiuto per tutti gli studenti dell’Ateneo che si trovano a dovere affrontare un momento difficile o di particolare crisi: 
Se negli ultimi tempi hai avuto difficoltà a concentrarti nello studio;
Se ti senti “bloccato” dall’ansia e non riesci più a sostenere esami;
Se non ti senti a tuo agio nel contesto universitario, non riesci a fare amicizia con i tuoi colleghi o ad instaurare un rapporto sereno con i docenti;
Se pensi spesso di non essere capace e all’altezza delle situazioni;
Se hai difficoltà a gestire il rapporto con la tua famiglia, i tuoi amici, il tuo partner;
Se ti senti spesso preoccupato e triste.
Obiettivi
Il Servizio di Counselling Psicologico si propone di: 
Offrire allo studente l’opportunità di consultare Psicologi-Psicoterapeuti esperti nella relazione d’aiuto per affrontare difficoltà personali, motivazionali, affettivo-cognitive e relazionali;
costruire uno spazio di confronto e chiarificazione rispetto a disagi, dubbi e difficoltà che possono insorgere e interferire nel percorso universitario;
rendere possibile l'individuazione di strategie idonee a fronteggiare e gestire disagi personali e momenti di impasse;
stimolare nello studente la consapevolezza delle proprie risorse e competenze;
promuovere e rinforzare le capacità autonome di scelta e di adattamento
Modalità d'intervento
La consultazione prevede un percorso condiviso in cui Studente e Psicologo progetteranno insieme tempi, modi e finalità dell’intervento.
Le modalità operative potranno modularsi attraverso: percorsi di consultazione psicologica individuale a breve termine, fino ad un massimo di dieci colloqui;
percorsi di consultazione psicologica attraverso il gruppo con incontri quindicinali a medio e lungo termine.
A tutti gli studenti è garantita la assoluta riservatezza sui dati personali e sui contenuti emersi.
Il servizio è gratuito.
Per maggiori informazioni vai su https://www.unipa.it/strutture/orientamento/counselling-psicologico/