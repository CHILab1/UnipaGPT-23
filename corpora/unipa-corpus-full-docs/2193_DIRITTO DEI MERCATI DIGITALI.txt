Il corso di DIRITTO DEI MERCATI DIGITALI del corso di Laurea in INGEGNERIA DELL'INNOVAZIONE PER LE IMPRESE DIGITALI , ha i seguenti obiettivi formativi: 
Il corso mira ad avviare gli studenti alla comprensione e all’analisi degli effetti  della «rivoluzione digitale» sulla struttura e regolazione dei mercati e delle  imprese. Le tecnologie digitali hanno modificato, infatti, in modo radicale, le  modalità di produzione, raccolta e trasmissione delle informazioni, incidendo, di  riflesso e in profondità, anche sul mercato, sull’organizzazione produttiva,  sull’attività di lavoro e sulle caratteristiche di molti beni e servizi. Attorno alle      informazioni e al loro sfruttamento sorge un’economia interamente incentrata sui  dati, in cui gli attori principali sono degli intermediari – le piattaforme digitali –  in  grado di facilitare l’incontro a distanza tra domanda e offerta.  Una trasformazione siffatta del sistema economico e della società nel suo  complesso ha prodotto, tuttavia, nuovi bisogni di tutela e nuove sfide per il  diritto. E' necessario, per esempio, ripensare tanto alle norme che regolano la  concorrenza tra imprese che estraggono dati o alla disciplina dei contratti  stipulati tra piattaforma online, lavoratori e consumatori, quanto al regime della  proprietà dei beni digitali o della responsabilità per gli illeciti commessi sul web.  Il ciclo di lezioni è dedicato a una preliminare ricostruzione della transizione  digitale dei mercati e delle imprese, per poi esaminare – in chiave  comparatistica – le principali questioni giuridiche sorte, in Italia e all’estero, a  fronte di un tale processo ancora in atto.