Il corso di LABORATORIO DI DESIGN DELLA COMUNICAZIONE del corso di Laurea in DISEGNO INDUSTRIALE del curriculum DESIGN DELLO SPAZIO, ha i seguenti obiettivi formativi: 
Il Laboratorio di design della comunicazione ha come scopo generale quello di  fornire agli studenti strumenti teorici e metodologici per la progettazione nel  campo dell'identità visiva (di imprese, enti e istituzioni, beni culturali, territori)  nonché dei relativi servizi, prodotti e artefatti vari. L'intento è quello di porre gli  studenti in grado di affrontare il progetto di un sistema di identità visiva senza  mai perdere di vista le profonde trasformazioni in atto nel mondo degli artefatti  comunicativi, ma anche nei modi di vita e nei contesti socio-economico e  ambientale. Il corso, di durata semestrale, è articolato in un ciclo di lezioni  frontali ed esercitazioni. La prima parte del corso ha l'obiettivo di introdurre lo  studente alla conoscenza e consapevolezza dell'ambiente e degli artefatti  attraverso lo studio di elementi di comunicazione visiva, di rappresentazione e      descrizione critica degli artefatti comunicativi, attraverso analisi e considerazioni  capaci di evidenziarne le qualità funzionali, tecniche, materiche, figurative,  simboliche. La seconda parte del corso punta a formare la capacità di costruire  un percorso progettuale per l'ideazione e la realizzazione di un sistema di  identità visiva, che esprima un processo conformativo oggettivo, che sia  comunicabile ed efficace.