MODALITÀ DI PAGAMENTO DI TASSE E CONTRIBUTO ONNICOMPRENSIVO
Il versamento dei contributi e delle tasse avviene nelle forme previste dalle norme in materia di pagamenti per la Pubblica Amministrazione e con gli strumenti tecnologici di cui dispone l’Università degli Studi di Palermo.
Le scadenze di pagamento per l’immatricolazione ai corsi di studio ad accesso a numero programmato sono stabilite dai rispettivi bandi.
Per le immatricolazioni ai Corsi di Laurea e Laurea Magistrale a Ciclo Unico ad accesso libero e per le iscrizioni agli anni successivi al primo le scadenze di pagamento sono indicate nel calendario didattico di Ateneo pubblicato sul sito web dell’Università.
Per le iscrizioni ai Corsi di Laurea Magistrale biennali ad accesso libero la data di verifica della personale preparazione e la data di iscrizione sono indicate nel calendario didattico di Ateneo pubblicato sul sito web dell’Università.
Gli studenti che intendono laurearsi nella sessione straordinaria dell’anno accademico precedente non sono tenuti a rinnovare l’iscrizione all’anno accademico corrente.
Il pagamento delle tasse e del contributo onnicomprensivo è suddiviso in tre rate:
    Prima rata, da versare all’atto dell’immatricolazione o iscrizione, composta da:
        - imposta di bollo assolta in maniera virtuale;
        - tassa regionale per il diritto allo studio;
        - primo acconto contributo onnicomprensivo nella misura del 40% dell’importo dovuto.
        La prima rata deve essere pagata:
            per l’immatricolazione ai corsi di studio a numero programmato, entro i termini previsti da ciascun bando di concorso per l’accesso o nei dispositivi di scorrimento della graduatoria;
            per l’immatricolazione ai corsi di studio ad accesso libero e per le iscrizioni ad anni successivi al primo, entro il 30 settembre 2023;
            per le iscrizioni ai corsi di laurea magistrali biennali ad accesso libero la scadenza della prima rata è fissata al 30 novembre 2023.
    Seconda rata (per tutti i corsi di laurea, LMCU e magistrali biennali ad accesso libero e programmato), composta dal secondo acconto del contributo onnicomprensivo nella misura del 30% dell’importo dovuto, da versare entro il 29 dicembre 2023.
    Terza rata (per tutti i corsi di laurea, LMCU e magistrali biennali ad accesso libero e programmato), composta dal saldo contributo onnicomprensivo nella misura del 30% dell’importo dovuto, da versare entro il 29 febbraio 2024.

Lo studente che ha pagato la prima rata delle tasse e del contributo onnicomprensivo, entro il 30 settembre 2023 (o il 30 novembre 2023 per i Corsi di Laurea Magistrali biennali ad accesso libero) o dopo tale data con mora, ma comunque entro il 29 dicembre 2023, può sostenere gli esami relativi agli insegnamenti erogati al primo semestre, negli appelli fissati dal calendario didattico di Ateneo, soltanto qualora abbia pagato anche la seconda rata.
Lo studente che ha pagato la prima e seconda rata delle tasse e del contributo onnicomprensivo ma non ha ottemperato al pagamento della terza rata entro il 29 febbraio 2024- o dopo il 29 febbraio 2024 ed entro il 30 aprile 2024 con mora - non potrà sostenere esami a partire dalla sessione estiva. In ogni caso il pagamento della terza rata, con l’indennità di mora prevista dovrà avvenire prima della data dell'esame.
L'iscrizione oltre il 29 febbraio 2024 ed entro il 30 aprile 2024 comporta il versamento delle tasse e del contributo onnicomprensivo in soluzione unica oltre le indennità di mora.
Dopo il 30 aprile lo studente in corso che non ha completato gli anni relativi alla durata normale del proprio Corso di laurea, potrà iscriversi solo in qualità di fuori corso rispetto all'anno di sua ultima iscrizione. Se tale ultima iscrizione è effettuata in modalità part-time per la prima volta del relativo anno di corso, lo studente dovrà prima modificare l'iscrizione in modalità full time, pagando le dovute differenze, e quindi iscriversi in qualità di fuori corso per l'anno corrente. Per i Corsi di laurea a programmazione nazionale, la modifica dell’iscrizione in full time implicherà per l’anno accademico corrente, l’iscrizione in qualità di ripetente al fine di ottemperare alle frequenze del relativo anno di corso.
Gli studenti che, presentano domanda per l’ottenimento della borsa di studio da parte dell'Ente Regionale per il Diritto allo Studio Universitario (ERSU) devono compilare la specifica sezione presente nella domanda di immatricolazione/iscrizione e sono tenuti a versare, a titolo di prima rata, solo gli importi relativi al bollo e alla tassa regionale ERSU fatti salvi gli esoneri previsti.

Per maggiori informazioni vai su https://www.unipa.it/servizi/segreterie/.content/documenti/regolamenti_calendari/2023/5105144-def_regolamento-contribuzione--studentesca-2023---24-2.pdf