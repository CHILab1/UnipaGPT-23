Il corso di LABORATORIO DI PROGETTAZIONE ESECUTIVA PER LA QUALITÀ TECNOLOGICA del corso di Laurea magistrale a ciclo unico in ARCHITETTURA , ha i seguenti obiettivi formativi: 
Il Laboratorio di Progettazione esecutiva per la qualità tecnologica si propone  come esperienza didattica di completamento e sintesi in cui applicare -da un  lato- metodologie di analisi critica dell’ambiente costruito (con riferimento a  sistemi, tecniche e materiali costruttivi e a condizioni fruitive e accessibilità) - dall’altro- metodologie progettuali mirate al mantenimento o all’incremento della  qualità tecnologica. L’acquisizione di una visione olistica e multiscalare è  obiettivo didattico fondamentale, sia nelle applicazioni analitiche che in quelle  progettuali. Le attività di manutenzione e riqualificazione dell’ambiente costruito  costituiscono una quota sempre più rilevante nel settore edilizio in Europa. Nel  nostro Paese, già a partire dalla metà degli anni ’90 dello scorso secolo la  percentuale di investimenti destinati al recupero nell’edilizia residenziale  superava il 50% del totale e nel 2015 si attestava a oltre il 70%. La predominanza di uno stock edilizio vecchio, obsoleto e prevalentemente  privo di interesse culturale, ben lontano dagli attuali standard di qualità edilizia (il  67% delle abitazioni in Italia nel 2017 risultava costruito tra il 1946 e il 2000),  rende il progetto esecutivo per la qualità tecnologica  un campo di attività  imprescindibile per i professionisti e i tecnici che si occupano di ambiente  costruito, campo che – peraltro ¬– è oggetto di crescente attenzione da parte di  committenti pubblici e privati. Entro tale quadro si colloca quella che, nello scenario nazionale, è stata definita  l’“onda gigante” della riqualificazione edilizia: “Secondo le stime del CRESME gli  investimenti complessivi in riqualificazione edilizia, sommando edilizia  residenziale e non residenziale, nel 2021 arrivano a un ammontare di quasi 100  miliardi di euro (99,3): 30 miliardi in più rispetto al 2020 e 24 miliardi in più  rispetto al 2019”. Un’onda che si è manifestata nell’ultimo biennio, a seguito di  nuovi accadimenti (legge bilancio 2020 con i bonus facciate; crisi pandemica e  maggior tempo trascorso nelle abitazioni; contrazione dei consumi e maggiore  disponibilità per investimenti; decreto Rilancio e introduzione di “ecobonus”) che  hanno accelerato una già consolidata dinamica di crescita, dovuta a svariati  fattori convergenti (cfr. Camera dei deputati XVIII LEGISLATURA,  Documentazione e ricerche “Il recupero e la riqualificazione energetica del  patrimonio edilizio: una stima dell’impatto delle misure di incentivazione”  9/12/2021).   Nel presente scenario del mondo delle costruzioni, caratterizzato dalle profonde  trasformazioni consolidate dalle più recenti “rivoluzioni industriali” che iniziano a  radicarsi in un settore produttivo lungamente restio ad acquisire le più generali  innovazioni tecnologiche, il progetto sull’ambiente costruito può diventare un  campo minato, che si percorre senza riferimenti e con notevoli rischi.  Da tutto ciò emerge l’obiettivo fondamentale del Laboratorio di progettazione  esecutiva per la qualità tecnologica: fornire ai futuri professionisti le coordinate e  gli strumenti per orientarsi in un ramo di attività complesso, che richiede una  solida metodologia perché ci si possa confrontare con un campo applicativo  vario e vastissimo, riuscendo a gestire competenze specialistiche da un punto di  vista coerentemente unitario, quale quello che resta indispensabile al progetto  sull’ambiente costruito. Obiettivi didattici specifici del Laboratorio consistono nell’arricchimento della  formazione degli Studenti sui seguenti aspetti: - Acquisizione di una metodologia unitaria per la conoscenza delle prestazioni  dell’ambiente costruito, attraverso un percorso articolato di conoscenza dello  stato di fatto (che include l’analisi del contesto ambientale e del sistema edilizio)  che trovi sintesi nella redazione di una Relazione tecnico-descrittiva. - Acquisizione della capacità di impostare un progetto di manutenzione e/o  riqualificazione sostenibile dell’ambiente costruito che miri: alla minimizzazione  dell’impiego di risorse non rinnovabili per i materiali costruttivi; alla riduzione del  fabbisogno energetico, con sistemi passivi per illuminazione, raffrescamento,  riscaldamento e ventilazione; all’integrazione delle fonti energetiche rinnovabili  nell’ambiente costruito.  - Acquisizione di una procedura per la verifica prestazionale degli esiti      progettuali.