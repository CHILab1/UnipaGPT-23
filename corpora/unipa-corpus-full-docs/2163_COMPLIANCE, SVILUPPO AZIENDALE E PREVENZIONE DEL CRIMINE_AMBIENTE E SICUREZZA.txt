Il corso di AMBIENTE E SICUREZZA del corso di Laurea magistrale in SCIENZE DELLE AMMINISTRAZIONI E DELLE ORGANIZZAZIONI COMPLESSE del curriculum COMPLIANCE, SVILUPPO AZIENDALE E PREVENZIONE DEL CRIMINE, ha i seguenti obiettivi formativi: 
ll corso propone la conoscenza e la comprensione dei concetti base di diritto  ambientale, delle regole di tutela e degli strumenti di sicurezza previsti dalle  nuove norme di derivazione comunitaria, in una prospettiva funzionale ad  obiettivi di rafforzamento della realtà di impresa. L’introduzione delle regole di  impatto ambientale ha posto l’attività di impresa in linea con un concetto di  progresso e di sviluppo c.d. sostenibile, quale nuovo orizzonte globalizzato,      facendo del rispetto delle regole ambientali il più importante standard di  efficienza. Il principio dello sviluppo sostenibile introduce un giudizio di valore  sull’ attività economica, che diviene apprezzabile solo se rispetti l’ambiente e le  esigenze delle generazioni future, rispondendo ad un principio di equità e  responsabilità nell’uso delle risorse naturali, che apre il varco ad una cultura del  limite.  In particolare,  lo studio verterà sulla figura del bene Ambiente come  bene della persona e del danno ambientale, inquadrandolo nella più ampia  categoria del danno non patrimoniale e sugli strumenti di tutela preventiva,  precauzionale e risarcitoria previsti dalla nuova normativa di derivazione  comunitaria. Nel quadro degli obiettivi tracciati dal Legislatore europeo e della  rivoluzione personalista avallata oggi dalla prospettiva costituzionale interna ed  europea, lo studente potrà soffermarsi nell’approfondimento di talune questioni,  in tema di responsabilità per danno  all' ambiente alla luce di un rinnovato  quadro normativo interno ed europeo. Muovendo dalle nozioni acquisite nello  studio del diritto civile ed, in particolare, della responsabilità civile e del valore  costituzionale della persona, lo studente potrà' valutare l’impatto della  responsabilità ambientale e delle tecniche di tutela e sicurezza previste dalla  nuova normativa nel quadro della realtà aziendale, analizzando i fenomeni di  inquinamento ambientale in una logica,  non più soltanto economica, bensì  legata all'affermarsi sul piano internazionale di un concetto di sviluppo  sostenibile e umano, quale forza propulsiva di rispetto dell'ambiente e di  conservazione delle risorse ambientali. Nel nuovo orizzonte segnato dal  principio dello sviluppo sostenibile e dei principi dell'economia circolare,  particolare attenzione verrà dedicata, infine, ai tema dei rifiuti, dei green claims  e del green washing, con riguardo al problema dei rimedi a tutela del  consumatore.