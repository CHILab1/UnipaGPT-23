Anno Accademico 2023/2024
Laurea in SCIENZE FORESTALI ED AMBIENTALI
Per maggiori informazioni vai su http://www.unipa.it/struttura.html?id=540
---------
Classe di Laurea in Scienze e tecnologie agrarie e forestali (L-25)
Durata 3 anni
Sede PALERMO
Accesso libero
Dipartimento di Scienze Agrarie, Alimentari e Forestali
Codice corso 2125
---------
Obiettivi Formativi
Obiettivi specifici:
Il Corso di Laurea in Scienze Forestali e Ambientali fornisce le conoscenze di base nel campo dell'ecologia applicata e delle tecniche di rilievo dei caratteri quali-quantitativi dei soprassuoli forestali, le principali metodologie e tecniche di analisi, esecuzione e gestione degli interventi nell'ambiente forestale e pre-forestale.
Il Laureato nel corso di laurea in "Scienze Forestali ed Ambientali" dovrà acquisire una conoscenza di base negli ambiti delle materie propedeutiche quali matematica, fisica, chimica, biologia vegetale, indispensabili per la comprensione dei fondamenti delle materie professionali del Settore. Queste conoscenze permetteranno di raggiungere una formazione professionale che comprende i principi della selvicoltura, le principali forme di trattamento delle foreste, gli elementi delle scienze del suolo e della sistemazioni idraulico-forestali. Nella sua formazione il Laureato avrà maturato una conoscenza delle tecniche di rilievo dendrometrico e descrittivo che lo porrà in grado di eseguire i rilievi di campagna e le relative elaborazioni quali-quantitative, al fine di comprendere correttamente i fenomeni naturali di evoluzione dei soprassuoli forestali. Parimenti acquisirà le conoscenze relative alle principali normative di settore e dei principi di economia forestale ed estimo adeguate per lo svolgimento di attività professionali autonome quali pianificazione e assestamento di piccole aziende, stime dei beni fondiari, di mezzi tecnici, di impianti e prodotti forestali, progetti e relative valutazioni degli imboschimenti, lavori forestali di utilizzazioni e miglioramenti fondiari, sviluppo rurale e gestione tecnico-economica delle piccole aziende, aree protette e imprese di trasformazione. Il profilo richiede la capacità dialettica necessaria a divulgare e argomentare le proprie idee tecniche con gli specialisti del settore e i non-specialisti, una sufficiente padronanza della lingua inglese o una lingua di altra nazione europea, necessaria per la lettura e interpretazione di testi tecnici, per scambi professionali e la divulgazione di base.
La formazione acquisita consentirà di affrontare e risolvere, nell'ambito delle competenze previste per il professionista junior, le seguenti problematiche:
- Gestione sostenibile e valorizzazione del patrimonio forestale, silvo-pastorale e ambientale;
- Monitoraggio, rilievo, stime forestali ed ambientali;
- Conoscenza delle tematiche relative ai prodotti forestali e agro-pastorali;
- Difesa dei boschi e dell'ambiente dalle avversità biotiche e abiotiche;
- Difesa del territorio attraverso sistemazioni idrauliche e l'applicazione delle principali tecniche di gestione e valutazione dei suoli;
- Aspetti tecnici della Educazione e Formazione di base nel settore ambientale e tecnico - professionale.
L'attività didattica sarà svolta con lezioni, esercitazioni di laboratorio e di campo e prove in itinere.
Il tempo previsto per il conseguimento della laurea è di tre anni accademici. Per conseguire il titolo finale, lo studente deve aver acquisito 180 crediti universitari (CFU), compresi quelli relativi alla conoscenza di una lingua dell'Unione Europea, oltre l'italiano, fatte salve le norme speciali per la tutela delle minoranze linguistiche. Il Corso di Studio si articola in un percorso didattico formato da 19 esami obbligatori cui si aggiungono la prova di lingua, le attività a scelta dello studente, il tirocinio pratico-applicativo presso strutture convenzionate e la prova finale su tematiche specifiche del corso di studio.
I 12 CFU a scelta dello studente possono essere acquisiti, in accordo con l'art.10, comma 5, lettera a) del D.M. 270/04, scegliendo liberamente tra le discipline attivate dagli altri Corsi di Laurea del'Ateneo di Palermo e da altri Atenei Italiani e Stranieri. E' inoltre prevista l'acquisizione di un massimo di 3 CFU per attività professionalizzanti utili all'inserimento nel mondo del lavoro (D.M. 240/04 art. 10, comma 5, lettera d).
Al termine del Corso di studio lo studente consegue il titolo di Dottore in "Scienze Forestali ed Ambientali" e, previo superamento dell'esame di stato di abilitazione professionale, è iscrivibile alla sezione B (Dottore Forestale Junior) dell'albo professionale dell'Ordine dei Dottori Agronomi e Forestali.
---------
Sbocchi Occupazionali
Profilo:
Tecnico Estimatore
Funzioni:
Il Tecnico Estimatore è un esperto di primo livello nella valutazione dei soprassuoli forestali. Si iscrive alla sezione B dell'Albo Professionale dei Dottori Agronomi e Forestali
Competenze:
- Gestione tecnico-economica e valorizzazione delle risorse forestali e pianificazione delle aree protette;
- valutazione del territorio, dell'ambiente forestale e silvopastorale;
-stima dei beni fondiari, di mezzi tecnici, di impianti e prodotti forestali.
Sbocchi:
Ambito della libera professione, Enti pubblici che prevedono ufici tecnici (Azienda Foreste Regione Siciliana, Dipartimenti Regionali dell'Agricoltura e delle Foreste, Protezione Civile,ecc.)
Profilo:
Tecnico Selvicultore
Funzioni:
ll Tecnico Selvicultore è un esperto di primo livello nella gestione, manutenzione e controllo dei sistemi agro-forestali. Si iscrive alla sezione B dell'Albo Professionale dei Dottori Agronomi e Forestali
Competenze:
- amministrazione e gestione sostenibile delle risorse forestali;
- assistenza tecnica nel settore forestale;
- gestione delle risorse faunistiche, manutenzione e controllo del territorio agro-forestale e del verde urbano e territoriale;
- gestione di progetti di sviluppo rurale integrato e dei lavori forestali
- gestione dei processi di produzione, trasformazione e commercializzazione dei prodotti forestali
Sbocchi:
Ambito della libera professione, Enti pubblici che prevedono ufici tecnici (Azienda Foreste Regione Siciliana, Dipartimenti Regionali dell'Agricoltura e delle Foreste, Protezione Civile,ecc.)
Profilo:
Tecnico per la difesa del suolo
Funzioni:
Il Tecnico per la difesa del suolo è un esperto di primo livello nella progettazione di interventi semplici di difesa del suolo a scala di bacino idrografico. Si iscrive alla sezione B dell'Albo Professionale dei Dottori Agronomi e Forestali
Competenze:
Predisposizione e attuazione di progetti semplici di sistemazione idraulico-forestale e relativi alla tutela e alla difesa del territorio dai rischi idrogeologici e dalla desertificazione
Analisi di interventi complessi di sistemazione idraulico-forestale e difesa del suolo
Sbocchi:
Ambito della libera professione, Enti pubblici che prevedono ufici tecnici (Azienda Foreste Regione Siciliana, Dipartimenti Regionali dell'Agricoltura e delle Foreste, Protezione Civile,ecc.)
---------
Caratteristiche della Prova Finale
Per conseguire la laurea lo studente deve avere acquisito 180 crediti formativi compresi quelli relativi alla prova finale pari a 3 CFU.
La prova finale ha l'obiettivo di verificare il livello di maturità e la capacità critica del laureando, con riferimento alle conoscenze acquisite, a completamento delle attività previste dall'ordinamento didattico.
La prova finale consiste in una prova scritta o orale secondo le modalità del regolamento sulla prova finale del Corso di laurea per ogni A.A., nel rispetto e in coerenza della tempistica, delle prescrizioni ministeriali e delle inerenti linee guida di Ateneo.
---------
