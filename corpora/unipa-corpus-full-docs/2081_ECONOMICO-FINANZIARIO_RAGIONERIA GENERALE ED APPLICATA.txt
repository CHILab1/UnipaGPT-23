Il corso di RAGIONERIA GENERALE ED APPLICATA del corso di Laurea in ECONOMIA E FINANZA del curriculum ECONOMICO-FINANZIARIO, ha i seguenti obiettivi formativi: 
La Ragioneria e' disciplina di semiotica scritturale aziendale. Essa, a beneficio dei soggetti aventi titolo, assume come oggetti i fatti di rilevanza amministrativa considerati dal punto di vista dei loro segni di espressione, impiega gli strumenti della rilevazione aziendale e persegue i fini delle razionalita' di controllo dei comportamenti e degli andamenti amministrativi. All’interno dei contesti ambientali e disciplinari storicamente dati, i contenuti generici e specifici della Ragioneria ne determinano nello spazio e nel tempo il campo categoriale, piu' orientato verso le sistematiche concettuali astratte, ed il campo modale, invece piu' orientato verso le tematiche operative concrete. La multiforme combinazione dei due campi, per la parte relativa a tutte le classi di aziende come “specie” di un unico “genere”, individua i contenuti della ragioneria generale. In quanto tale, sotto varie denominazioni, essa ha avuto negli ultimi decenni una notevole espansione e, pertanto, richiederebbe una trattazione molto estesa. Ma nei limiti del presente ordinamento e nell’intento di salvaguardare un adeguato rapporto “quantita-qualita” degli studi, il presente corso di Ragioneria intende espressamente privilegiare i suddetti “metodi e contenuti scientifici generali”, demandando le pur presenti implicazioni di “specifiche conoscenze professionali” alla didattica d’aula (lezioni ed esercitazioni) e, soprattutto, ad altri autonomi insegnamenti dei corsi di laurea, posto in ogni caso che i corsi di laurea sono di “scienze dell’economia” e trovano quindi negli insegnamenti aziendali come quello di “ragioneria” un momento di formazione essenzialmente di tipo integrativo. E pertanto l’obiettivo formativo principale e' quello di colmare il fabbisogno culturale economico-aziendale dei futuri economisti, con riguardo ad una disciplina di base quale la Ragioneria, con le sue connessioni verso le principali discipline studiate nel corso, e con le sue coordinate teoriche fondamentali. Accanto a tale finalita' se ne aggiungano altre, di trasmissione di contenuti applicati e professionali in tema di metodi e linguaggi contabili, di lettura del bilancio d’esercizio delle imprese societarie, e di acquisizione delle coordinate fondamentali sui linguaggi contabili delle aziende di erogazione, al fine di dare comunque, anche agli studenti di questa classe di corsi di laurea, almeno gli strumenti essenziali per intraprendere un’attivita' lavorativa in campo amministrativo.