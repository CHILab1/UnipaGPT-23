Il corso di TUTELA IDRAULICA DEL TERRITORIO del corso di Laurea magistrale in SCIENZE E TECNOLOGIE AGROINGEGNERISTICHE E FORESTALI del curriculum SCIENZE E TECNOLOGIE FORESTALI (LM-73), ha i seguenti obiettivi formativi: 
L’insegnamento si propone di fornire allo studente gli elementi essenziali per (i) l’interpretazione e la simulazione matematica  dei processi erosivi che si verificano a scala di bacino idrografico e (ii) la progettazione e la realizzazione di efficaci interventi  di conservazione del suolo, anche ai fini del controllo dei processi di interrimento dei serbatoi artificiali e del risanamento delle  aree percorse da incendio. Obiettivo del corso è approfondire alcune tematiche inerenti all'idraulica dei corsi d’acqua naturali e introdurre lo studente alla  conoscenza delle opere non convenzionali per la sistemazione idraulica dei corsi d’acqua. Gli approfondimenti sull’idraulica  delle correnti a superficie libera riguarderanno il moto uniforme negli alvei naturali, le sezioni di forma complessa, il moto  permanente non uniforme e la caratterizzazione del risalto idraulico su fondo scabro, finalizzata alla progettazione dei  manufatti di dissipazione in uso nelle sistemazioni idrauliche. Saranno, inoltre, oggetto di studio le briglie aperte, i canali  rivestiti con elementi lapidei, le opere in massi e le rampe in pietrame, sempre più diffuse negli interventi di sistemazione  idraulica del tratto montano di un corso d’acqua. Saranno anche trattate alcune opere convenzionali, come le briglie in  gabbioni e quelle in legname e pietrame, alle quali è in atto riconosciuta una importante valenza ambientale. Completano il  corso alcune conoscenze sulle tecniche adottate per la riconversione, l’integrazione e la manutenzione di manufatti esistenti.