Il corso di LABORATORIO DI GIORNALISMO del corso di Laurea in SCIENZE DELLA COMUNICAZIONE del curriculum EDITORIA E PROGETTAZIONE CULTURALE, ha i seguenti obiettivi formativi: 
Si intende guidare lo studente: innanzitutto alla padronanza dei principali settori  del giornalismo, alla capacità di scrivere pezzi di cronaca e di costume,  recensioni, editoriali; inoltre all'analisi approfondita dei grandi classici del  giornalismo, all'acquisizione di indispensabili principi di metodo, all’esplorazione  delle affinita' e delle differenze che intercorrono tra letteratura e giornalismo,  delle loro molteplici intersezioni, del rapporto da un lato conflittuale, dall’altro  vivacissimo che li ha sempre uniti.  Ci occuperemo del rapporto tra la letteratura e la cronaca nera e giudiziaria, con  particolare attenzione a: la rielaborazione romanzesca di processi celebri; gli  stretti incroci tra la narrativa e il reportage ispirati dai faits divers e la loro  capacità di rinnovare il romanzo. Le inquadrature generali saranno alternate  all’analisi dettagliata di: La Bête humaine di Émile Zola, libera rielaborazione di  alcuni processi sensazionali del tempo; L’assassinio Notarbartolo di Paolo  Valera, pionieristico non fiction novel ispirato a un caso in parte rimasto  misterioso; In Cold Blood di Truman Capote, la contaminazione più stretta mai  tentata tra giornalismo e finzione fino ai nostri giorni; 1912 + 1 di Leonardo  Sciascia, che mediante la ricognizione di un processo controverso mette a fuoco  un intero periodo storico; alcuni dei principali film sulla stampa, come Citizen  Kane di Welles, Beyond a Reasonable Doubt di Lang, Ace in the Hole and The  Front Page di Wilder. Il laboratorio inizierà con una breve sintesi sulla storia del giornalismo e sulle  sue principali modalita  (con particolare riferimento alle differenze che hanno  storicamente distinto la stampa angloamericana da quella italiana, e con  delucidazioni sulla storia del giornalismo politico e sulla nascita della terza  pagina). Poi il lavoro procedera  attraverso prove pratiche via via riviste e  corrette insieme alla docente. Parallelamente verranno letti e commentati una  serie di articoli utili come punti di riferimento e modelli di scrittura: da un lato  alcuni testi di grandi firme della stampa otto-novecentesca, dall'altro pezzi dei  giorni nostri, soprattutto editoriali e rubriche di punta.  La frequenza del laboratorio è obbligatoria.  Gli studenti Erasmus sono pregati di contattare la docente per ulteriori  informazioni.