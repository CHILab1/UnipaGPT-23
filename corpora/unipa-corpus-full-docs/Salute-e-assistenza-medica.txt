Ambulatorio Medico Universitario
L'Ambulatorio Medico Universitario è un presidio di prossimità dedicato ai giovani che frequentano l'Università degli Studi di Palermo.
Nasce dalla collaborazione con l'Azienda Ospedaliera Universitaria Policlinico "Paolo Giaccone" per offrire un servizio di assistenza medica ambulatoriale multidisciplinare, di medicina preventiva e supporto psicologico agli studenti, ai dottorandi, specializzandi, assegnisti e ai borsisti, nonché agli studenti stranieri che frequentano il nostro Ateneo.
AMU si trova nel cuore del Campus di Viale delle Scienze, in un'aula perfettamente attrezzata al piano terra (porticato esterno) del Dipartimento di Architettura - Edificio 14.
Dal 2011 offre l'opportunità alla comunità universitaria di accedere in modo facile e veloce a visite ambulatoriali e specialistiche effettuate da personale medico universitario di elevata professionalità.
Il servizio di assistenza medica ambulatoriale multidisciplinare, di medicina preventiva e supporto psicologico offerto è - in base alla convenzione stipulata tra l'Università e l'Azienda Ospedaliera Universitaria Policlinico "Paolo Giaccone" - del tutto gratuito oppure ottenibile mediante il pagamento del ticket stabilito dal Servizio Sanitario Nazionale.
L'AMU offre agli studenti, che a seguito di visita ambulatoriale abbiano necessità di ricovero o di approfondimenti diagnostici e strumentali presso il Policlinico, una corsia preferenziale con tempi di prenotazione brevissimi. 
L'Ambulatorio medico universitario è da sempre impegnato nella promozione di campagne di prevenzione - in particolare contro l'obesita e il fumo - e a favore dell'attività sportiva, della donazione di sangue e degli organi, nonché in progetti di ricerca sulle malattie sessualmente trasmesse.
Grazie all'accordo sottoscritto tra AMU, UniPa, AOUP e il servizio di Risk Management, presso i locali dell’AMU si terranno, inoltre, le visite mediche periodiche alle quali vengono sottoposti i dipendenti dell'Università e del Policlinico.
L’AMU non è da intendersi come struttura di "pronto soccorso" e non garantisce, in alcun modo, prestazioni di medicina di urgenza.
Per maggiori informazioni vai su https://www.unipa.it/strutture/amu/