Il corso di TERMOIDRAULICA del corso di Laurea in INGEGNERIA DELL'ENERGIA E DELLE FONTI RINNOVABILI del curriculum TECNOLOGIE E PRODUZIONE, ha i seguenti obiettivi formativi: 
Il corso mira ad impartire adeguate conoscenze sui fenomeni di trasporto  convettivo-diffusivo di massa, quantità di moto ed energia e sulle pertinenti  equazioni di governo in formulazione integrale e/o differenziale. La prima parte del corso sara' dedicata a problemi di conduzione del calore sia  stazionaria che transitoria, inclusi problemi coniugati conduzione-convezione e  problemi riguardanti corpi con generazione interna di calore. Si fara' particolare  riferimento a geometrie semplici monodimensionali rilevanti in campi quali la      termotecnica industriale, l’ingegneria nucleare e la termofisica dell’edificio. La parte centrale del corso sara' dedicata a problemi di meccanica dei fluidi e di  trasporto convettivo. Si dara' particolare risalto al calcolo di perdite di carico in  condotti, alle applicazioni dell’equazione di Bernoulli per fluidi a densita'  costante e all’applicazione corretta di correlazioni di scambio termico, attraverso  l’utilizzo di numeri adimensionali. Infine, la terza parte del corso sara' dedicata a modelli semplici  monodimensionali del flusso di miscele bifase, con particolare riferimento a  miscele liquido-gas, e allo scambio termico in ebollizione. Attraverso le esercitazioni, si applicheranno i concetti studiati all’effettiva  risoluzione esatta o approssimata di un ampio insieme di problemi di  termoidraulica in geometrie semplici.