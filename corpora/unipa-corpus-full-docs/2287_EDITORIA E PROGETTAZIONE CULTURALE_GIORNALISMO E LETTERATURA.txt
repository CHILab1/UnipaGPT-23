Il corso di GIORNALISMO E LETTERATURA del corso di Laurea in SCIENZE DELLA COMUNICAZIONE del curriculum EDITORIA E PROGETTAZIONE CULTURALE, ha i seguenti obiettivi formativi: 
Si intende guidare lo studente: all'analisi approfondita classici del giornalismo e  della letteratura; all'acquisizione di indispensabili principi di metodo;  all'apprendimento del linguaggio teorico e tecnico di base; e soprattutto  all’esplorazione delle affinita' e delle differenze che intercorrono tra letteratura e  giornalismo, delle loro molteplici intersezioni, del rapporto da un lato conflittuale,  dall’altro vivacissimo che li ha sempre uniti.  Questa volta ci concentreremo in particolare sulla rappresentazione della  stampa nella fiction e nella non fiction comprese tra l’Ottocento e i giorni nostri,  al tempo stesso illustrazione del complesso rapporto tra i due campi,  descrizione problematica dei mutamenti della vita sociale, e analisi delle  dinamiche della creatività e della scrittura. Dopo una ricognizione generale  sull’ascesa e sugli sviluppi paralleli del giornalismo e del romanzo moderno,  analizzeremo alcuni più o meno famosi romanzi ottonovecenteschi incentrati sul  mondo dei periodici: Bel-Ami di Maupassant, raffigurazione tagliente delle  collusioni tra politica, finanza e stampa; The Reverberator di Henry James satira  della stampa scandalistica e dell’ossessione dello scoop; L’Imperio di Federico  De Roberto, che vede nel giornalismo un sogno destinato al fallimento; Una e  una notte di Ennio Flaiano, che raffigura in chiave paradossale le nuove  ambizioni e le nuove frustrazioni del mestiere nel secondo Novecento. Infine,  considereremo la raffigurazione del giornalismo nel cinema e nella non fiction  contemporanea, con particolare riferimento a: Compulsion di Meyer Levin, non  fiction novel pionieristico, con una forte componente autobiografica; In Cold  Blood di Truman Capote, archetipo per eccellenza del non fiction novel  contemporaneo, in cui lo scrittore reporter si nasconde; film come Citizen Kane  di Orson Welles, While the City Sleeps e Beyond a Reasonable Doubt di Fritz  Lang, Ace in the Hole e The Front Page di Billy Wilder.