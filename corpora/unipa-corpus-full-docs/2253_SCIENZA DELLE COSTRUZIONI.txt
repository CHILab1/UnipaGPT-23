Il corso di SCIENZA DELLE COSTRUZIONI del corso di Laurea in INGEGNERIA DELLE TECNOLOGIE PER IL MARE , ha i seguenti obiettivi formativi: 
Obiettivo primario del corso e' fornire le cognizioni di base della meccanica del  continuo e dei materiali e della teoria delle strutture, sviluppati in modo da  costituire la base per la comprensione delle applicazioni teoriche e pratiche  delle successive discipline ingegneristiche. Nella formulazione dei presupposti  teorici (meccanica del continuo, teoria della trave) si cerca pertanto di mettere a  fuoco le relazioni fondamentali: equilibrio, congruenza, principio dei lavori  virtuali, equazioni costitutive. In vista delle applicazioni sul campo, la teoria della  trave viene ampiamente sviluppata in una specifica parte del corso. In parallelo,  le esercitazioni permettono di affrontare gli aspetti numerico-applicativi di vari  problemi strutturali. Il corso si pone da un punto di vista metodologico come uno snodo essenziale  fra gli insegnamenti di base (matematica, geometria, fisica) di cui impiega lo  stesso rigore formale, e gli insegnamenti relativi alla progettazione e verifica  delle strutture in ambito navale, portuale e costiero (difesa dei litorali, macchine,  tecnologia meccanica). Lo studente deve dimostrare di aver appreso i concetti fondamentali introdotti e  di aver conseguito un adeguato livello di conoscenza degli argomenti specifici.  Lo studente deve inoltre dimostrare di saper utilizzare autonomamente gli  strumenti forniti cimentandosi nella risoluzione di problemi semplici ma  paradigmatici di casi strutturali. Il meccanismo di apprendimento si fonda sul  coinvolgimento diretto dello studente in esercitazioni pratiche tenute in aula, ove  vengono risolti insieme al docente degli esercizi applicativi sugli argomenti  trattati nelle lezioni teoriche.