Il corso di DIFESA DEI LITORALI, GEOMORFOLOGIA COSTIERA E GEOLOGIA MARINA C.I. del corso di Laurea in INGEGNERIA DELLE TECNOLOGIE PER IL MARE , ha i seguenti obiettivi formativi: 
Il principale obiettivo è quello di fornire le conoscenze teoriche e gli strumenti di indagine che gli studenti potranno utilizzare  sia in un percorso di ricerca scientifica che nei percorsi professionali tipici della Geologia marina, con particolare riferimento  alle applicazioni in ambiente costiero e di piattaforma continentale. A tale scopo saranno approfondite le tematiche che  riguardano le caratteristiche fisiografiche, geologiche e geofisiche delle aree marine. Si studieranno i meccanismi di  formazione dei margini continentali e degli oceani. Si affronteranno i concetti relativi ai rapporti tra subsidenza, eustatismo ed  apporto sedimentario. Saranno illustrati i caratteri chimici e fisici delle acque marine, gli schemi di circolazione delle acque,  nonché i meccanismi che regolano onde, maree e correnti. Si inquadreranno infine i principali ambienti marini e la  sedimentazione. Saranno illustrati i principali metodi di indagine geologica e geofisica in ambiente marino. Inoltre verranno  fornite le conoscenze di base sulla zona costiera e affrontate le problematiche relative ai rischi marini, alla vulnerabilita'  costiera (naturale o indotta) e alla sua difesa, come punto di partenza per una sua corretta gestione. Scopo del corso e' quello di fornire agli studenti le conoscenze teoriche e le metodologie operative ed avanzate di analisi dei  processi idrodinamici costieri e di progettazione di opere idrauliche di protezione della costa. La comprensione dei fenomeni  idrodinamici costieri e dei processi di interazione oda-struttura costituiscono gli obiettivi specifici della materia. Il modulo si propone di fornire agli studenti la conoscenza teorica di base relativamente alla Geomorfologia costiera,  includendo la capacità di riconoscere e distinguere i differenti tipi di costa ed il corredo di forme associate, nonché quella di  collocare la morfodinamica costiera in relazione ai processi geomorfologici tipicamente connessi (dinamica dei versanti e  geomorfologia fluviale), in termini di bilancio di sedimento. Saranno anche affrontati gli aspetti legati all'interazione tra  variazioni antropiche e climatiche e risposta dei sistemi costieri.