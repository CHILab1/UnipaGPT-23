Anno Accademico 2023/2024
Laurea in SCIENZE DELL'EDUCAZIONE
Curriculum: EDUCAZIONE DELLA PRIMA INFANZIA SEDE PALERMO
Per maggiori informazioni vai su http://www.unipa.it/struttura.html?id=527
---------
Classe di Laurea in Scienze dell'educazione e della formazione (L-19)
Durata 3 anni
Sede PALERMO
Accesso libero
Dipartimento di Scienze Psicologiche, Pedagogiche, dell’Esercizio Fisico e della Formazione
Codice corso 2120
---------
Obiettivi Formativi
Obiettivi specifici:
DESCRIZIONE DEL PERCORSO FORMATIVO
La riflessione sui temi e i problemi riguardanti le scienze pedagogiche e la gestione dei processi formativi all'interno delle istituzioni e degli enti di formazione professionale, delle aziende e delle strutture della pubblica amministrazione è il focus del CdL in "Scienze dell'Educazione".
A partire da un'adeguata conoscenza di base delle Discipline pedagogiche e metodologico-didattiche e delle Discipline filosofiche, psicologiche, sociologiche e antropologiche, il percorso formativo assume, attraverso attività formative caratterizzanti obbligatorie relative alle Discipline storiche, geografiche, economico-giuridiche, scientifiche, linguistiche, artistiche ed alla Didattica per l'integrazione dei disabili, un taglio più metodologico ed operativo.
Affiancano questi insegnamenti ulteriori attività finalizzate ad integrare la conoscenza delle scienze pedagogiche con lo studio delle altre scienze umane (Psicologia, Filosofia, Sociologia, Lingue e Letterature straniere) e ad orientare il percorso formativo curriculare verso le esigenze espresse dal mercato del lavoro.
Durante il corso degli studi lo studente sperimenterà in prima persona, attraverso tirocini formativi e di orientamento, l'osservazione ravvicinata di aspetti e di nodi cruciali del proprio futuro ruolo professionale seguendo, in una logica di empowerment e secondo gli orientamenti che saranno proposti in sede di programmazione didattica o in base agli interessi ed alle competenze personali, un percorso alternativamente tagliato in senso professionalizzante o di prosecuzione degli studi attraverso i CdL magistrali.
Saranno inoltre destinati 12 CFU ad ulteriori attività formative a scelta dello studente.
--------------------------------------------------------------------------
OBIETTIVI FORMATIVI SPECIFICI DEL CORSO
Il CdL in "Scienze dell'Educazione" prepara gli studenti ad affrontare e a gestire le problematiche concrete riguardanti il processo formativo all'interno di istituzioni e di enti di formazione professionale, di aziende o di strutture della pubblica amministrazione.
Nello specifico il corso si rivolge a quanti intendono operare nei processi formativi nell'ambito del lavoro, delle istituzioni e delle organizzazioni che erogano formazione, con compiti di progettazione educativa, costruzione del tutoraggio, orientamento educativo, valutazione di processo e di risultato. Particolare attenzione verrà posta nella formazione di base necessaria a seguire i processi formativi all'interno delle organizzazioni di servizi e di formazione post-obbligo formativo. Il percorso formativo guarda al lavoro di rete educativo, alla costruzione di materiali e modelli per la formazione, ai processi formativi integrati con l'utilizzo delle nuove tecnologie.
Il Corso intende preparare gli studenti ad agire in contesti professionali e di tutoring formativo acquisendo competenze tecniche ed operative relative alla cultura organizzativa dei contesti formativi pubblici e privati e sviluppando un approccio professionale all’attività lavorativa.
Autonomia di giudizio:
Come qualsiasi corso di studi in ambito umanistico-pedagogico, durante tutto il percorso formativo, attraverso tutto il percorso degli studi universitari, i laboratori previsti fra le "altre attività" e la stesura dell'elaborato per la prova finale, i laureati in "Scienze dell'Educazione" avranno acquisito, a livello di base:
- capacità di utilizzare le conoscenze e le competenze metodologiche acquisite per sviluppare diversi metodi di ricerca nell'ambito educativo e sociale;
- capacità di lettura critica dei mutamenti delle società contemporanee;
- capacità di giudizio critico sulle discipline oggetto di studio;
- autonomia nel formulare ipotesi di spiegazione e di ricostruire in maniera critica i processi educativi generali;
- capacità di sviluppare concetti interpretativi e di valutare le conoscenze secondo metodi analitici e sintetici;
- conoscenze e strumenti critici nel campo dei linguaggi e dei contenuti dell'informazione digitale e telematica;
- competenze tecniche e operative per l'analisi, il rilevamento e il trattamento dei dati e dei risultati, a sostegno di giudizi che includono la riflessione su processi educativi riguardanti in particolare i giovani e gli adulti negli ambienti formativi.
L'autonomia di giudizio sarà verificata in tutte le prove d'esame di ciascun insegnamento, in eventuali prove in itinere e nell'esame di laurea finale.
Abilità comunicative:
Attraverso tutto il percorso degli studi universitari, i laureati in "Scienze dell'Educazione" avranno imparato ad utilizzare diversi canali informativi tradizionali/multimediali per comunicare con gli specialisti e i non specialisti della formazione.
Attraverso lo studio delle discipline curriculari, le attività formative parallele e la realizzazione dell'elaborato finale, essi avranno acquisito in particolare competenze e capacità di base per:
- comprendere e comunicare la letteratura pedagogica ed educativa di carattere generale anche in una lingua diversa da quella italiana;
- utilizzare il lessico di base proprio delle discipline pedagogiche;
- esporre correttamente, anche mediante l'impiego di strumenti digitali, il risultato dei propri studi e delle proprie ricerche esemplificative.
Uno specifico contributo all'aspetto della comunicazione informatica e multimediale sarà fornito dall'insegnamento curriculare di ING-INF/05 centrato sulle tecnologie dell'informazione applicate agli studi pedagogici.
Le abilità comunicative saranno verificate attraverso le prove d'esame di ciascun insegnamento, eventuali prove in itinere e l'esame di laurea finale.
Capacità di apprendimento:
Attraverso tutto il percorso degli studi universitari ed in conseguenza delle attività svolte globalmente, i laureati in "Scienze dell'Educazione" avranno acquisito, a livello base:
- capacità di utilizzare le proprie conoscenze e competenze metodologiche per sviluppare nuova ricerca in ambito educativo e sociale;
- abilità di apprendimento necessarie per il proprio ulteriore sviluppo professionale e/o per affrontare autonomamente i successivi livelli della formazione universitaria;
- conoscenza degli strumenti principali per l'aggiornamento e la ricerca in campo educativo.
La capacità di apprendimento sarà verificata in tutte le prove d'esame degli insegnamenti curriculari, in eventuali prove in itinere e nell'esame di laurea finale, momento importante per la sperimentazione pratica, la valutazione e l'autovalutazione sul raggiungimento degli obiettivi formativi programmati.
---------
Sbocchi Occupazionali
Profilo:
Educatore
Funzioni:
- Gestione di percorsi formativi individuali e di gruppo 
- Accompagnamento ai percorsi formativi in casi di diversabilità
- Attivazione e gestione di percorsi educativi per adulti
Competenze:
Educatore 
Formatore junior 
Orientatore 
Tutor della formazione
Sbocchi:
Enti della formazione pubblica/privata 
Strutture educative e di intervento nel disagio sociale
---------
Caratteristiche della Prova Finale
Per conseguire la laurea lo/la studente/ssa deve aver acquisito 180 crediti formativi compresi quelli relativi alla prova finale pari a 6 CFU.
La prova finale ha l'obiettivo di verificare il livello di maturità e la capacità critica del laureando con riferimento agli apprendimenti e alle conoscenze acquisite, a completamento delle attività previste dall'ordinamento didattico.
La prova finale consiste in una prova scritta o orale secondo modalità definite dal regolamento del Corso di Laurea per ogni AA, nel rispetto e in coerenza della tempistica, delle prescrizioni ministeriali e delle inerenti linee guida dell'Ateneo.
---------
