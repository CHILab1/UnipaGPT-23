Regolamento sulla contribuzione studentesca

RIDUZIONI DEL CONTRIBUTO ONNICOMPRENSIVO
Per le seguenti categorie di studenti, che si iscrivono in modalità full time, sono previste le appresso indicate riduzioni del contributo onnicomprensivo dovuto, non cumulabili tra loro o con gli esoneri parziali:
    - gli studenti, iscritti nell'A.A. precedente presso Atenei con sede in altre Regioni, che effettuino il trasferimento presso l'Università di Palermo, per il primo anno di iscrizione sono esentati dal versamento del contributo omnicomprensivo;
    - gli studenti iscritti, per la prima volta, alla Laurea triennale o Laurea Magistrale a Ciclo Unico, diplomatisi con voto compreso tra 95 e 100, usufruiscono, per il primo anno, di una riduzione del 25% fino ad un massimo di 350,00 euro. Coloro che si diplomano con voto pari a 100 e lode usufruiscono, per il primo anno, di una riduzione del 50% fino a un massimo di 500,00 euro;
    - gli studenti iscritti, per la prima volta, al primo anno di una Laurea Magistrale, laureatisi con votazioni di laurea uguali o superiori a 95 ed inferiori o uguali a 109, usufruiscono per il primo anno di una riduzione del 30% fino ad un massimo di 500,00 euro;
    - gli studenti iscritti, per la prima volta, al primo anno di una Laurea Magistrale, laureatisi con votazioni di laurea pari a 110 o 110 e lode usufruiscono per il primo anno di una riduzione del 50% fino ad un massimo di 1.000,00 euro;
    - per i nuclei familiari con più componenti iscritti, in modalità full time, ai Corsi di Studio dell'Ateneo e con riferimento ai soli iscritti, in modalità full time, entro la relativa durata legale (in corso), per ogni ulteriore iscritto in corso dopo il primo il contributo onnicomprensivo viene calcolato considerando una riduzione del 25% del contributo onnicomprensivo fino a un massimo di 200 euro;
    - gli iscritti, in modalità full time, ai Corsi di Studio dell’Ateneo residenti in province diverse da quelle in cui ha sede il Corso di Laurea al quale sono iscritti, pagano, per la durata legale del corso, il contributo onnicomprensivo ridotto di una classe ISEE;
    - i dipendenti e i figli dei dipendenti dell’Università di Palermo (personale docente e TAB) iscritti, in modalità full time, ai Corsi di Studio dell’Ateneo, pagano, per la durata normale del corso, il contributo onnicomprensivo ridotto di una classe ISEE;
    - per gli studenti aderenti a programmi internazionali, volti al conseguimento del double degree/doppio titolo e che prevedono il versamento della contribuzione anche nell’ateneo estero, il Consiglio di Amministrazione valuterà l’entità della riduzione percentuale del contributo onnicomprensivo per l’anno di frequenza all’estero in relazione al numero dei programmi internazionali e al numero di studenti che richiedono la suddetta riduzione;
    - gli iscritti in corso e in modalità full time dal secondo anno in poi, che abbiano conseguito, con una media uguale o superiore a 28/30, almeno 48 CFU nei 12 mesi antecedenti la data del 10 agosto precedente l’iscrizione, hanno diritto a una riduzione del 20% del contributo onnicomprensivo fino ad un massimo di € 350,00;
    - per i corsi di laurea individuati con apposita convenzione nell’ambito del progetto PA 110 e lode riservato a dipendenti della Pubblica Amministrazione, il contributo è determinato in quota fissa di €. 600,00 da corrispondere in unica soluzione con la prima e unica rata;
    - per gli studenti che, individualmente o in gruppi costituiti da studenti dell’Ateneo, si classifichino nei primi tre posti di graduatorie di concorsi, progetti e competizioni a livello nazionale o internazionale, riconosciuti dall’Università degli Studi di Palermo con provvedimento che verrà successivamente formalizzato, è prevista la riduzione di una classe ISEE.
    - i dipendenti e i figli dei dipendenti dell’Università di Palermo (personale docente e TAB) iscritti, in modalità full time, ai Corsi di Studio dell’Ateneo, pagano, per la durata normale del corso, il contributo onnicomprensivo ridotto del 50% per classi ISEE fino alla 17a inclusa.

RIMBORSI DEL CONTRIBUTO ONNICOMPRENSIVO
E’ prevista la possibilità per lo studente di inoltrare istanza di rimborso del contributo onnicomprensivo laddove lo stesso ritenga di avere versato una quota di contribuzione non aderente alla propria situazione reddituale. Tale istanza dovrà essere inoltrata esclusivamente mediante l’apposita pratica presente all’interno del portale studenti e sarà posta al vaglio dei competenti uffici che ne stabiliranno l’ammissibilità.
Nell’ambito delle disponibilità previste nel bilancio di previsione, e comunque entro il limite massimo complessivo di euro 150.000 annui, gli studenti che abbiano sostenuto, nell’A.A. precedente, tutti gli esami previsti nel loro piano di studi o devono al più sostenere o ottenere la convalida di un solo insegnamento nell’A.A. in corso e si laureino entro la prima sessione ordinaria estiva dell’A.A. in corso, potranno richiedere, il rimborso del 50% del contributo onnicomprensivo. Qualora la disponibilità di bilancio non fosse sufficiente a soddisfare il rimborso del 50% del contributo onnicomprensivo, per tutte le richieste ricevute dagli aventi diritto nei termini prescritti, la quota da rimborsare verrà calcolata proporzionalmente al rapporto fra la disponibilità di bilancio (nel limite massimo complessivo dieuro 150.000 annui) ed il totale degli importi richiesti a rimborso dagli aventi diritto.

Per maggiori informazioni vai su https://www.unipa.it/servizi/segreterie/.content/documenti/regolamenti_calendari/2023/5105144-def_regolamento-contribuzione--studentesca-2023---24-2.pdf