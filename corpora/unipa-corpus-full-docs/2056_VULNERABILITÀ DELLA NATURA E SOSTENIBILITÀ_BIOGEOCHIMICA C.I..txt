Il corso di BIOGEOCHIMICA C.I. del corso di Laurea magistrale in SCIENZE DELLA NATURA del curriculum VULNERABILITÀ DELLA NATURA E SOSTENIBILITÀ, ha i seguenti obiettivi formativi: 
L’obiettivo centrale del corso è quello di fornire le basi teoriche per comprendere le leggi e i processi che governano  l’abbondanza degli elementi nelle sfere geochimiche (atmosfera, idrosfera, litosfera e pedosfera), e il ruolo della biosfera nei  trasferimenti di materia fra le differenti sfere. Sarà discussa la composizione e l’evoluzione della litosfera, dell’atmosfera e  dell’idrosfera in relazione alla storia del pianeta Terra. Saranno dunque presentati i Cicli Biogeochimici globali, fra i quali il  ciclo dell’acqua e di specifici elementi (ciclo del carbonio; ciclo dell’azoto, del fosforo e del potassio; ciclo dello zolfo e del  mercurio), e saranno analizzati i fattori di interferenza antropica sui cicli pre-antropocenici; i concetti teorici saranno supportati  da esempi e casi di studio specifici.  Ad integrazione e completamento del corso saranno proposte attività laboratoriali-esperienziali: in aula (elaborazione ed  interpretazione di dati analitici ed interpretazione di risultati; utilizzo di software per la modellizzazione), sul terreno  (campionamenti presso le aree termali di Alcamo, e presso le zone umide della Conca d’Oro), e presso laboratori di analisi  (DiSTeM, INGV); il percorso didattico-esperienziale consentirà ai partecipanti di familiarizzare, e in parte sperimentare, con le  principali tecniche di campionamento e metodologie analitiche per l’analisi delle matrici ambientali (acque, gas, tessuti  vegetali, suoli, rocce). Il corso fornisce una preparazione teorica e pratica sul ruolo primario dei microrganismi (Bacteria, Archaea e funghi) nei cicli  biogeochimici di Cabonio, azoto zolfo ed altri elementi; Gli studenti apprenderanno i meccanismi attraverso i quali le diverse  classi metaboliche e funzionali di microrganismi modellano il loro ambiente geochimico. Gli studenti approfondiranno  criticamente tematiche attuali connesse ai processi biogeochimici quali i cambiamenti climatici,  l’inquinamento, la  desertificazione ed anche lo sfruttamento dei microrganismi per l’ottenimento di fonti di energia rinnovabili basate sulla natura