Anno Accademico 2023/2024
Laurea in TECNICHE AUDIOPROTESICHE
Curriculum: TECNICHE AUDIOPROTESICHE
Per maggiori informazioni vai su http://www.unipa.it/struttura.html?id=1897
---------
Classe di Laurea in Professioni sanitarie tecniche (L/SNT3)
Durata 3 anni
Sede PALERMO
Numero posti in programmazine nazionale: 15
Dipartimento di Biomedicina, Neuroscienze e Diagnostica avanzata
Codice corso 2237
---------
Obiettivi Formativi
Obiettivi specifici:
Il Corso di Laurea in Tecniche Audioprotesiche si propone di formare laureati con una elevata competenza scientifica e tecnologica dei processi gestionali, formativi e di ricerca nel campo dell'applicazione, programmazione e valutazione audioprotesica.
Il percorso formativo ha gli obiettivi formativi specifici, definiti per il proprio Profilo Professionale secondo il D.M. del Ministero della Sanità 14 settembre 1994, n. 668.
In particolare, il laureato in tecniche audioprotesiche deve conseguire i seguenti obiettivi formativi:
-Possesso di un'adeguata preparazione di base nei settori della fisica, statistica, informatica e chimica orientata agli aspetti applicativi;
-Apprendimento delle basi dell'anatomia, fisiologia e della fisiopatologia dell'apparato uditivo;
-Acquisizione di adeguate basi teoriche nelle discipline tecniche, mediche (generali e specialistiche) e sociali adeguate all'esercizio della professione;
-Conoscenza delle metodologie strumentali per effettuare una valutazione otoscopica;
-Acquisizione delle metodiche di audiometria liminare e sovraliminare, impedenzometria ed audiometria comportamentale;
-Apprendimento delle basi della registrazione dei fenomeni bioelettrici;
-Conoscenza delle metodiche di riabilitazione della sordità;
-Acquisizione dei principi teorici, tecnici, tecnologici e metodologici nella realizzazione e nel funzionamento dei sussidi uditivi;
-Conoscenza dei principi e metodologie adeguate alla selezione, accoppiamento, fitting, adattamento, controllo, assistenza tecnica per i sussidi protesici, negli aspetti teorici ed applicativi;
-Sviluppo di adeguata esperienza pratica, propedeutica al trasferimento delle conoscenze teoriche alle applicazioni professionali;
-Capacità di lavorare in équipe multidisciplinare, di interagire con colleghi e altri professionisti sanitari e non, di operare con definiti gradi di autonomia e di inserirsi adeguatamente negli ambienti di lavoro;
-Capacità di comunicazione e relazione con la persona assistita, con i caregivers, con il contesto sociale e gli altri professionisti sanitari e non, rispettandone le differenze culturali e comportamentali;
-Sviluppo di competenze culturali e metodologiche e di attitudine alla formazione permanente, tali da mantenere un livello d'autonomia tecnico-professionale, decisionale, operativa e gestionale;
-Acquisizione di attitudini alle attività di formazione, di didattica e di ricerca nell'ambito dell'Audiologia Protesica;
- Acquisizione di conoscenze adeguate di economia gestionale e sanitaria.
Il corso di laurea prevede una durata di tre anni con l'acquisizione di 180 CFU complessivi (di cui 60 da conseguire attraverso attività formative professionalizzanti di tirocinio), tali da consentire il conseguimento di una piena ed autonoma competenza professionale.
Percorso Formativo:
I anno
e' finalizzato a fornire le conoscenze biomediche nonché i fondamenti della disciplina professionale quali requisiti per affrontare la prima esperienza di tirocinio finalizzata all'orientamento dello studente agli ambiti professionali di riferimento e all'acquisizione delle competenze di base.
II anno
e' finalizzato all'approfondimento di conoscenze audiologiche e audioprotesiche in età adulta e infantile. Sono previste più esperienze di tirocinio sia nei centri del SSN che in centri audioprotesici privati convenzionati nei cui contesti lo studente può mettere in atto e approfondire le conoscenze e le tecniche apprese.
III anno
e' finalizzato all'ampliamento delle conoscenze specialistiche e interdisciplinari ma anche all'acquisizione di metodologie inerenti l'esercizio professionale e la capacità di lavorare in team e in contesti organizzativi complessi. Inoltre avranno notevole rilevanza le esperienze di tirocinio professionalizzante che lo studente effettuerà con supervisione e una propria graduale assunzione di autonomia e responsabilità.
---------
Sbocchi Occupazionali
Profilo:
Tecnico Audioprotesista
Funzioni:
Il Tecnico Audioprotesista è responsabile della fornitura, adattamento e controllo dei presidi protesici per la prevenzione e correzione dei deficit uditivi; effettua counselling per l'utilizzo degli ausili uditivi e opera su prescrizione del medico mediante atti professionali che implicano la piena responsabilità e la conseguente autonomia.
Competenze:
L'attività dei laureati in audioprotesi è volta all'applicazione dei presidi protesici mediante il rilievo dell'impronta del condotto uditivo esterno, la costruzione e applicazione delle chiocciole o di altri sistemi di accoppiamento acustico e la somministrazione di prove di valutazione protesica. Collaborano inoltre con altre figure professionali ai programmi di prevenzione e di riabilitazione delle sordità mediante la fornitura di presidi protesici e l'addestramento al loro uso. Hanno competenze didattiche e scientifiche in Audiologia Protesica e possono essere inseriti in team multidisciplinari per attività clinica e di ricerca.
Sbocchi:
Il tecnico Audioprotesista opera in regime di dipendenza o di consulenza libero-professionale presso enti pubblici o privati che si occupano della riabilitazione audiologica sia in età infantile che adulta.
---------
Caratteristiche della Prova Finale
Ai sensi dell'articolo 6, comma 3, del decreto legislativo n. 502/1992 e successive modificazioni, e dell'art. 6 del Decreto Interministeriale 19 febbraio 2009 (Determinazione delle classi delle lauree universitarie delle professioni sanitarie), la prova finale del Corso di Laurea ha valore di esame di Stato abilitante all'esercizio professionale. La prova finale consiste nella redazione di un elaborato (tesi di laurea) e nella dimostrazione di abilità pratiche ed è organizzata in due sessioni in periodi definiti a livello nazionale, con decreto del Ministero dell'Istruzione, dell'Università e della Ricerca Scientifica e Tecnologica di concerto con il Ministero della Salute.
La prova finale (6 CFU) si compone di:
-Una prova pratica nel corso della quale lo studente deve dimostrare di aver acquisito le conoscenze e abilità teorico-pratiche e tecnico-operative proprie dello specifico profilo professionale;
-Redazione di un elaborato di una tesi e sua dissertazione.
Il tema della tesi di laurea può essere:
-Compilativo: analisi e discussione di un problema generale o specifico del corso di laurea in Tecniche audioprotesiche attraverso i dati della letteratura;
-Sperimentale: impostazione di una tematica di studio ed esecuzione di un piano specifico di ricerca.
Per essere ammesso a sostenere l'esame finale, lo studente deve:
-Avere seguito tutti i corsi di insegnamento ed avere superato i relativi esami;
-Avere ottenuto complessivamente 174 CFU;
-Avere presentato in tempo utile apposita domanda di assegnazione della tesi laurea ad uno dei docenti del CdS;
-Avere consegnato nei tempi e con le modalità definite dalla segreteria studenti apposita domanda rivolta al M.co Rettore e gli eventuali altri documenti richiesti
-Avere consegnato il numero richiesto di copie della tesi di laurea alla segreteria didattica almeno 30 giorni prima della data prevista per la discussione.
---------
