Il corso di IRRIGAZIONE E DRENAGGIO del corso di Laurea magistrale in SCIENZE DELLE PRODUZIONI E DELLE TECNOLOGIE AGRARIE del curriculum PRODUZIONI VEGETALI, ha i seguenti obiettivi formativi: 
Obiettivo dell'insegnamento di “Irrigazione e Drenaggio” è quello di fornire allo  studente, ormai prossimo all'ingresso nel mondo del lavoro, le conoscenze  specialistiche necessarie per la gestione sostenibile dell'irrigazione nell’azienda  agraria anche in condizioni idriche limitanti e/o di scarsa qualità come ad  esempio elevati tassi di salinità. Verranno studiati gli approcci più aggiornati per  la predisposizione di un calendario irriguo che tenga conto dei processi di  trasporto dell’acqua nel sistema suolo-pianta-atmosfera ottimizzando così la  risorsa idrica disponibile. Si approfondiranno le tecniche di progettazione e  gestione dell’impianto irriguo con particolare riferimento all’irrigazione di tipo  localizzata che consente di ottimizzare l'efficienza dell'uso dell'acqua. Si  passeranno in rassegna le problematiche della bonifica idraulica e le soluzioni  praticabili a livello aziendale per assicurare il drenaggio dei terreni in modo da  garantire il mantenimento di un franco di coltivazione o per effettuare la  lisciviazione dei sali, in caso di uso di acqua salmastra, evitando così l'accumulo  di sali nello strato di suolo interessato dall'apparato radicale. Parte integrante degli obiettivi formativi è la predisposizione, da parte di  ciascuno studente, di un Report che comprende i risultati delle applicazioni  pratiche svolte nel corso delle esercitazioni e descrive, attraverso una relazione  tecnica, i risultati del caso studio sviluppato durante il corso.