Il corso di IDRAULICA del corso di Laurea in INGEGNERIA CIVILE , ha i seguenti obiettivi formativi: 
Obiettivo del Corso e' insegnare gli argomenti di base della meccanica dei  sistemi continui fluidi, con particolare attenzione ai liquidi newtoniani (come ad  esempio l'acqua, il petrolio, gli oli minerali, l'alcool, la glicerina, etc.), i quali piu'  frequentemente riguardano le pratiche applicazioni. Il Corso, che ha un forte  contenuto formativo, e' tuttavia orientato verso le applicazioni ingegneristiche,  nell'intento di preparare lo studente allo svolgimento della sua futura attivita'  professionale. Per tale motivo le lezioni teoriche sono coordinate con  esercitazioni numeriche e grafiche riguardanti problemi molto concreti. Al termine del Corso, lo studente e' in grado di: determinare le azioni di un fluido  in quiete sul recipiente che lo contiene; progettare una tubazione e verificarne il  funzionamento in diverse condizioni di servizio; prevedere le elevate pressioni  che si destano in conseguenza di manovre di chiusura o apertura di una valvola;  calcolare le azioni dinamiche di una corrente sul condotto; prevedere l’energia  necessaria per il funzionamento di un impianto di pompaggio o l’energia  ricavabile da un impianto idroelettrico; calcolare una semplice rete distributrice;  progettare un canale e verificarne il funzionamento per diverse condizioni di  deflusso; misurare la velocita' e la portata di una corrente; ripartire alle utenze,  secondo quote assegnate, la portata di una corrente; riconoscere le  caratteristiche di funzionamento di un pozzo. Le conoscenze acquisite costituiscono una ricca base che trovera' completo  sviluppo nei successivi corsi del settore delle Costruzioni idrauliche.