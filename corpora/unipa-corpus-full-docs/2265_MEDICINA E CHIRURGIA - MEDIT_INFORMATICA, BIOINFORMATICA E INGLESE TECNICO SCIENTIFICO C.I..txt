Il corso di INFORMATICA, BIOINFORMATICA E INGLESE TECNICO SCIENTIFICO C.I. del corso di Laurea magistrale a ciclo unico in MEDICINA E CHIRURGIA (INDIRIZZO TECNOLOGICO) del curriculum MEDICINA E CHIRURGIA - MEDIT, ha i seguenti obiettivi formativi: 
Il corso mira a fornire la conoscenza di base delle tecnologie dell'informazione e delle comunicazioni come giusto supporto  alle pratiche diagnostiche, terapeutiche e preventive in ambito medico al fine di individuare percorsi diagnostici adeguati che  si avvalgono di strumenti avanzati forniti dall’informatica, dalla bioinformatica e dall'Intelligenza Artificiale. Il modulo propone inizialmente un percorso introduttivo sui sistemi informatici, analizzando i principi fondamentali di  funzionamento delle tre infrastrutture portanti: l'infrastruttura hardware, software e di rete. Verranno introdotti quindi i sistemi  informativi e le basi di dati, che costituiscono gli elementi fondamentali per lo sviluppo della cartella clinica elettronica. La seconda parte del corso sarà dedicata al linguaggio di programmazione Python, un linguaggio molto diffuso grazie alla  sua potenza e semplicità sintattica, di uso sempre più frequente per la soluzione di problemi in ambito medico e biologico. L’ultima parte del corso si pone l'obiettivo di far conoscere i concetti e i metodi fondamentali in bioinformatica, una disciplina  che può essere vista come l’intersezione tra biologia e informatica. Verrà fatta una panoramica piuttosto ampia di concetti che  includono l’organizzazione e le metodologie di accesso e di ricerca in banche dati biologiche, le tecniche di allineamento a  coppie e multiple di sequenze geniche e proteiche, i più comuni strumenti accessibili on-line per l'allineamento semplice e  multiplo di sequenze. L’obiettivo principale di parte del modulo e' quello di introdurre e potenziare gli elementi fondamentali della grammatica  Inglese, il lessico medico-specialistico, biomedico ingegneristico e la capacita' di comprensione del testo partendo dalla  comunicazione base con un paziente. Gli obiettivi mirano a: 1) aumentare la capacita' degli studenti di comunicare con i  propri pazienti attraverso l'utilizzo di registri comunicativi diversi; 2) potenziare l'abilita' di comprensione del testo con  particolare attenzione verso la ricerca online di una bibliografia di ambito medico. Particolare attenzione verra' data al lessico  specialistico ed alla redazione e lettura di testi di ambito specialistico al fine di guidare lo studente all'uso della lingua Inglese  all'interno della vita professionale e nell'ambito della ricerca.