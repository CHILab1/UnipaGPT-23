Il corso di ELABORAZIONE DEL LINGUAGGIO NATURALE del corso di Laurea magistrale in INGEGNERIA INFORMATICA del curriculum INTELLIGENZA ARTIFICIALE, ha i seguenti obiettivi formativi: 
Il corso di “Elaborazione del Linguaggio Naturale” fornisce agli studenti una  conoscenza approfondita degli algoritmi, dei linguaggi e dei tipici ambienti  software per lo sviluppo di pipeline di addestramento di modelli per il Natural  Language Processing.  Il corso consente di acquisire 6 CFU e consta di una serie di lezioni ed  esercitazioni teoriche nonché la costituzione di gruppi di lavoro per l’analisi di un  caso di studio proposto dal docente attraverso lo sviluppo di un modello di  Machine Learning/Deep Learning. Il risultato dell’attività inizialmente guidata in  aula e poi autonoma dei gruppi di lavoro viene poi discusso durante il colloquio  orale.  Il ciclo di lezioni teoriche presenta dapprima una introduzione alle tecniche di  pre-processing dei dati testuali per la creazione di data set. Successivamente  vengono presentate brevemente le tecniche probabilistiche per il Natural  Language Processing: i modelli del linguaggio basati su N-grammi e le tecniche  di Part Of Speech Tagging e Named Entity Recognition. Si passa poi ad  illustrare le tecniche basate su reti neurali: gli embedding non contestuali come  word2vec, i modelli del linguaggio basati su reti ricorrenti e transformer, il  meccanismo di attenzione con la traduzione automatica e l’utilizzo dei grandi  modelli del linguaggio pre-addestrati. Infine, viene presentata una rassegna dei  principali campi di applicazione: il parsing e il concetto di grammatica,  l’estrazione di relazioni, l’uso di lessici come WordNet, la sentiment analysis, la  coreference resolution e il question answering.  Le esercitazioni teoriche coprono la configurazione degli ambienti di sviluppo  con cui si opererà durante il corso, quali la libreria Python NLTK e Tensorflow  per l’implementazione di modelli neurali, nonché l’illustrazione dei temi affrontati  nel corso teorico attraverso esempi svolti.  Infine, i gruppi di lavoro svolgeranno, ciascuno separatamente, il caso di studio  proposto dal docente, dapprima in una serie di esercitazioni guidate e poi in  autonomia per la preparazione dell’esame.