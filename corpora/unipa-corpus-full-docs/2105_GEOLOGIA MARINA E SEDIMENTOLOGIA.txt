Il corso di GEOLOGIA MARINA E SEDIMENTOLOGIA del corso di Laurea magistrale in BIOLOGIA MARINA , ha i seguenti obiettivi formativi: 
La finalita' generale dell'insegnamento e' quella di presentare agli studenti una panoramica dei processi geologici attivi nell’ambiente marino, in particolare in  quello neritico e     litorale ma anche, a livello piu' generale, dell’ambiente prettamente oceanico e delle dinamiche endogena ed esogena che lo governano. Il corso si prefigge di accompagnare lo studente lungo un processo, articolato lungo tutta la laurea magistrale, di comprensione complessiva dell'ambiente marino, offrendo gli strumenti per mettere in relazione i processi biotici (illustrati negli altri insegnamenti del corso di laurea) con quelli abiotici e segnatamente geologici e  sedimentologici. I principali obiettivi formativi del corso sono i seguenti: dotare gli studenti delle conoscenze teoriche necessarie a comprendere quali processi geologici e sedimentari sono attivi nell’ambiente marino in cui si troveranno ad operare; far maturare nello studente la capacita' di individuare le piu' idonee metodologie di indagine da eseguire in relazione alle specifiche problematiche di studio da affrontare. Verranno dunque illustrati: i processi geologici globali che presiedono la nascita e lo sviluppo degli oceani; i principali lineamenti geologici e geomorfologici che  caratterizzano i fondali marini; le cause delle variazioni globali del livello del mare; le proprieta' fisico-chimiche delle acque oceaniche; i movimenti delle masse d’acqua oceaniche: onde, maree, correnti superficiali e profonde; la circolazione delle correnti nel Mar Mediterraneo. Dopo aver illustrato i principi generali che governano i processi sedimentari e la formazione delle rocce sedimentarie, e le metodologie di analisi dei sedimenti, verranno approfonditi gli ambienti sedimentari della piattaforma continentale e della fascia costiera sommersa (coste di sommersione, coste alte e rocciose, piattaforme costiere, piane tidali, spiagge, cordoni litorali ed isole-barriera, dune costiere) descrivendo i tipi di depositi e le strutture sedimentarie che si possono formare nei vari ambienti ed i fattori geologici che ne controllano l’evoluzione: tettonica, processi morfo-sedimentari, moto ondoso e correnti. Con riferimento agli ambienti marini pelagici verranno illustrate le caratteristiche  salienti dell'habitat dei coralli profondi, soprattutto di quelli presenti nel Mar  Mediterraneo.  Verranno inoltre illustrate agli studenti le moderne metodologie d’indagine impiegate nei rilievi geologici marini e presentati alcuni esempi di analisi ed interpretazione dei risultati ottenuti dai suddetti rilievi. Infine verranno presentati e discussi alcuni esempi di carte geologiche marine