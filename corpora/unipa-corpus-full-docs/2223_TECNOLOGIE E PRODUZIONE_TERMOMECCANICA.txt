Il corso di TERMOMECCANICA del corso di Laurea in INGEGNERIA DELL'ENERGIA E DELLE FONTI RINNOVABILI del curriculum TECNOLOGIE E PRODUZIONE, ha i seguenti obiettivi formativi: 
Il corso mira ad approfondire le problematiche termomeccaniche connesse alla progettazione ed allo sviluppo di componenti di impianti ad alta intensita' energetica volti alla produzione di energia elettrica su scala industriale. L’attenzione sara' focalizzata inizialmente sui fondamenti della meccanica del continuo e dei processi di trasporto dell’energia termica, individuando le funzioni che definiscono in maniera completa ed autoconsistente la risposta termomeccanica di un dato sistema e le equazioni di governo che ne determinano la distribuzione spazio-temporale coerentemente con un definito sistema di funzioni di sollecitazione e di condizioni al contorno. A tal proposito si analizzeranno i modelli costitutivi termomeccanici tipicamente adottati per i materiali piu' comunemente impiegati negli impianti ad alta intensita' energetica, quali solidi metallici, ceramici e granulari e fluidi. Successivamente si analizzeranno le prestazioni termomeccaniche stazionarie di componenti di impianti ad alta intensita' energetica quali quelli esposti ad elevati flussi termici e quelli in pressione (tubi, vessel, pressurizzatori, scambiatori di calore e generatori di vapore) e si introdurra' lo studio delle analoghe prestazioni nel caso di componenti esposti ad irraggiamento neutronico. Inoltre, si introdurranno i fondamenti delle tecniche numeriche piu' comunemente adottate per lo studio di dettaglio di componenti di impianti ad alta intensita' energetica, approfondendo, anche con una serie di esercitazioni al calcolatore, i fondamenti teorici del Metodo degli Elementi Finiti e le modalita' d’impiego di pertinenti codici commerciali. Infine, si introdurra' e commentera' criticamente la normativa internazionale per la progettazione e la verifica di sicurezza di componenti di impianti ad alta intensita' energetica, prestando attenzione alle tecniche di linearizzazione delle tensioni ed al concetto di tensione ammissibile.