Il corso di SOCIOLOGIA DELLE MIGRAZIONI del corso di Laurea in SERVIZIO SOCIALE del curriculum SERVIZIO SOCIALE (SEDE PALERMO), ha i seguenti obiettivi formativi: 
Obiettivo principale del corso è quello di acquisire i principali strumenti e le  categorie sociologiche, e di sociologia economica, attraverso la conoscenza  delle principali teorie e della storia delle migrazioni, per la comprensione delle  migrazioni internazionali nell’epoca del capitalismo “globale”. Al centro della  riflessione saranno le problematiche sociali, economiche e politiche  contemporanee connesse alle migrazioni internazionali, con particolare  riferimento alle politiche migratorie degli Stati e con particolare attenzione alle  forme di disagio, marginalità, povertà ed esclusione sociale che caratterizzano  sempre più la vita di individui e gruppi sociali migranti nelle società attraversate  dalla “globalizzazione” capitalistica. Una parte del corso sarà dedicata ad  approfondire le tappe principali della storia delle migrazioni internazionali e la  vicenda storica e contemporanea del “razzismo”. Osservando e studiando la  complessità delle società interessate dai processi migratori internazionali, e le  conseguenze da essi determinati sulle relazioni sociali del mondo  contemporaneo, potremo avere una prospettiva più ampia per pensare e  progettare interventi rivolti alle persone, ai gruppi, alle comunità interessate  dalle forme di disagio, marginalità, povertà ed esclusione sociale che  caratterizzano la vita di molti migranti. Il corso si propone dunque di fornire agli  studenti gli strumenti teorici ed empirici necessari alla comprensione, alla  problematizzazione ed alla discussione critica del fenomeno delle migrazioni  nella società globale e dei principali approcci metodologici al tema. Particolare attenzione sara' dedicata non solo all’analisi delle principali teorie,  ma anche alla storia delle migrazioni e dell'economia capitalistica. L’analisi  particolareggiata di alcune figure fondamentali della sociologia classica e contemporanea (K. Marx,  E. Durkheim, M. Weber, K. Polany, Z. Bauman, U. Beck, P. Bourdieu, A. Giddens, A. Touraine) consentira' agli studenti di  comprendere gli sviluppi della modernita' nel secondo Novecento e di trovare,      nei differenti approcci di questi studiosi, una mappa dei problemi del nostro  tempo relativa al fenomeno migratorio. Tali temi saranno affrontati e approfonditi  anche attraverso l’uso di altre forme di conoscenza (letteraria, cinematografica  etc) al fine di sviluppare l’immaginazione sociologica degli studenti, stimolando  la loro capacita' di analisi critica e dialogica. Il corso si propone inoltre di far  acquisire agli studenti un atteggiamento critico nei confronti del problema  trattato, anche dal punto di vista metodologico.