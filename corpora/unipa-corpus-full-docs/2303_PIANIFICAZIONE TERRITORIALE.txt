Il corso di PIANIFICAZIONE TERRITORIALE del corso di Laurea in INGEGNERIA AMBIENTALE PER LO SVILUPPO SOSTENIBILE , ha i seguenti obiettivi formativi: 
Il corso intende fornire le basi della teoria e gli strumenti della pianificazione  urbanistica e del governo del territorio, accompagnando gli studenti nella  comprensione dei fenomeni, delle pratiche e dei processi demografici,  economici, socio-culturali e politico-istituzionali che condizionano le  trasformazioni evolutive delle città e del territorio. A partire dalla nascita dell’urbanistica moderna, passando dalle esperienze di  piano - in Europa, in Italia e in Sicilia - fino alle problematiche legate ai processi  di deindustrializzazione e all’innovazione disciplinare e transdisciplinare  (pianificazione e programmazione territoriale strategica), il corso intende  comprendere i diversi strumenti e approcci di pianificazione e governo del  territorio. Con una particolare attenzione alle ricadute sociali e ambientali, alla relazione  tra processi di trasformazione e potere, al rapporto tra pratiche e politiche, il  corso avrà l’obiettivo di innescare una maggiore consapevolezza sul ruolo della  pianificazione spaziale per un progetto di territorio più equo e giusto. In tal senso, per esplorare le relazioni tra società e ambiente, per una maggiore  consapevolezza sull’importanza di un “buon governo” del territorio e guardando  ad esso come processo co-evolutivo tra uomo, natura, comunità, sarà  approfondito l’approccio territorialista alla pianificazione, mettendo in luce la  necessità di una visione complessa e di approcci conoscitivi e progettuali ibridi e  interdisciplinari. Trasversalmente a tutti gli argomenti oggetto del corso, saranno  trattati altresì i temi dell’innovazione disciplinare, della pianificazione territoriale  integrata e della metodologia della ricerca nel campo degli studi urbani e  territoriali.