Il corso di INTRODUZIONE ALL'ANTROPOLOGIA CULTURALE E ALL'ETNO-PSICHIATRIA C.I. del corso di Laurea magistrale in MIGRAZIONI, DIRITTI, INTEGRAZIONE del curriculum MIGRAZIONI E DIRITTI, ha i seguenti obiettivi formativi: 
Il corso mira a introdurre le principali questioni teoriche e metodologiche della etnopsichiatria, focalizzandosi sulla relazione  fra disturbi psichici, dispositivi di cura e contesti socio-culturali. A partire dalla genesi di questa prospettiva disciplinare e  definendo l’orizzonte entro cui collocare la malattia, non solo “psichica”, e le sue rappresentazioni, in relazione ai soggetti e  nella relazione di cura, sarà dato spazio alla questione migratoria fornendo gli strumenti essenziali per la comprensione di un  fenomeno complesso che pone interrogativi anche di natura giuridica ed etica. Gli studenti saranno introdotti ai principali nodi teorici e tematici delle discipline etnoantropologiche secondo un’ottica che  mira a discutere criticamente nozioni-chiave quali famiglia, parentela e genere, economia/società, tradizione/modernità,  permanenza/mutamento, identità/alterità, natura/cultura, mente/corpo, individuale/collettivo, locale/globale, universale/ particolare, ecc. valorizzando la specificità del contributo, in chiave comparativa, che questa prospettiva disciplinare ha fornito  alla piena e articolata comprensione delle produzioni sociali e culturali e delle “logiche” a esse sottese.