Il corso di FISICA I del corso di Laurea magistrale a ciclo unico in MEDICINA E CHIRURGIA (INDIRIZZO TECNOLOGICO) del curriculum MEDICINA E CHIRURGIA - MEDIT, ha i seguenti obiettivi formativi: 
Obiettivi formativi del corso sono lo studio e la comprensione: i) della  fenomenologia e delle leggi riguardanti il moto del punto materiale; ii) dei  fenomeni e delle leggi della dinamica dei fluidi; iii) dei fenomeni oscillatori; iv)  delle trasformazioni termodinamiche; v) del funzionamento delle membrane  biologiche. Attraverso lo studio e l’applicazione delle leggi della meccanica lo  studente saprà analizzare e descrivere, dal punto di vista sia cinematico sia  dinamico, il moto di un punto materiale, di un fluido (ideale e reale) e di un  oscillatore meccanico. Inoltre, utilizzando concetti e grandezze quali l’equilibrio  termico, il lavoro termodinamico, il calore, l’energia interna e l’entropia e  applicando la prima e la seconda legge della termodinamica, lo studente saprà  analizzare e descrivere quantitativamente una trasformazione termodinamica.  Avrà anche appreso come applicare alle scienze biomediche le leggi e i concetti  studiati, sapendo descrivere, ad esempio, il funzionamento delle membrane  biologiche. Infine il confronto tra l’aspetto fisico del problema, discusso  qualitativamente, e l'appresa capacità di tradurlo in una descrizione matematica  permetterà allo studente di avere una comprensione completa dei fenomeni  analizzati.