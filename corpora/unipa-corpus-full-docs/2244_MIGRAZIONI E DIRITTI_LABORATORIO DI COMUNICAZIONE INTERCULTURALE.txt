Il corso di LABORATORIO DI COMUNICAZIONE INTERCULTURALE del corso di Laurea magistrale in MIGRAZIONI, DIRITTI, INTEGRAZIONE del curriculum MIGRAZIONI E DIRITTI, ha i seguenti obiettivi formativi: 
Obiettivo del laboratorio è fornire agli studenti gli strumenti teorici principali per  comprendere cosa si intenda per linguaggio e quale ruolo esso svolga nella  costruzione delle identità e nella realizzazione delle pratiche sociali. In questo  modo si metterà in evidenza come studiare le pratiche comunicative vada di pari  passo con l’analizzare i percorsi di identificazione e riconoscimento che sono  centrali nella definizione di uno spazio di condivisione, a maggior ragione  quando si tratta di integrare persone appartenenti a culture differenti. Emergerà  così che le lingue non sono “codici”, veicolo neutro per la trasmissione di  “messaggi”, ma il luogo in cui si realizzano le diverse pratiche umane, e che i  parlanti non sono “utenti” ma protagonisti attivi di queste stesse pratiche. Nel definire il linguaggio si punterà l’attenzione in particolare sul fatto che questo  è al tempo stesso strumento di produzione e intensificazione di conflitti (il caso  classico degli hate speeches, per fare un esempio) e strumento di risoluzione  dei conflitti stessi (pensiamo alle strategie di mediazione, alle strategie di  politicamente corretto). La consapevolezza del ruolo del linguaggio nel  rafforzamento e nella dissoluzione dei legami sociali dovrebbe consentire agli  studenti di prestare ad esso una particolare attenzione nelle future esperienze  lavorative. Esercizi di "pratica retorica" dovrebbero migliorare le capacità  argomentative degli studenti tenendo conto di diversi punti di vista sotto cui ogni  fenomeno può essere osservato.