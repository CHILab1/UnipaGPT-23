Corsi singoli
Se hai conseguito un diploma di scuola secondaria superiore, un titolo di Laurea o di Laurea Magistrale o frequenti una Università estera (o equivalente), puoi iscriverti ai Corsi Singoli di insegnamento attivati presso i Corsi di Studio presenti nell'Offerta formativa di UniPa, dietro il pagamento dei contributi previsti nel Regolamento per la contribuzione studentesca vigente.
Potrai sostenere le relative prove d’esame e averne regolare attestazione, con attribuzione di votazione in trentesimi, utilizzabile per colmare specifici debiti formativi necessari per l’acquisizione dei requisiti curriculari per l’iscrizione ad una Laurea Magistrale ad accesso libero, per scopi professionali o concorsuali per i quali sia richiesto un aggiornamento culturale e scientifico o un particolare perfezionamento delle competenze acquisite.
Secondo l'art. 9, comma 4 del Regolamento per la contribuzione studentesca vigente, coloro che acquistano corsi singoli e nell’anno successivo si iscrivono ad un Corso di Studio, in cui tali insegnamenti sono previsti nel piano di studio, avranno detratto dal contributo omnicomprensivo, entro i limiti di quanto dovuto, il 50% dell’importo versato nell’anno precedente per l’acquisto dei corrispondenti CFU.
Modalità e termini di iscrizione
È possibile iscriversi ai corsi singoli durante l’intero anno accademico (1 agosto-31 luglio), attraverso il Portale Studenti, seguendo questa procedura:
Compila la Richiesta di autorizzazione all'iscrizione a Corso Singolo, specificando gli insegnamenti da acquistare e la finalità;
Invia la richiesta di autorizzazione al Coordinatore del Corso di Studio competente cliccando sull'icona a forma di busta;
Una volta ricevute per email le autorizzazioni richieste, compila online la Domanda di iscrizione a Corso Singolo;
Stampa il bollettino e pagalo con PagoPA per concludere l'iscrizione.
Gli iscritti ai corsi singoli possono sostenere gli esami negli appelli previsti per il relativo insegnamento ed entro il termine dell'anno accademico in cui ne è stato effettuato l’acquisto. Gli esami sono verbalizzati secondo le normali procedure di Ateneo. Lo studente potrà ottenere un’autocertificazione sull’insegnamento superato attraverso il Portale Studenti (menù "Carriere") o chiederne attestazione alla Segreteria amministrativa (certificato in bollo).
Per ciascun anno accademico è consentita l'iscrizione a corsi singoli per un totale massimo di 36 CFU.
I CFU acquisiti con il superamento dell'esame dei singoli insegnamenti possono essere riconosciuti e convalidati ai fini dell'iscrizione ad un Corso di Laurea o di Laurea Magistrale, previa delibera del Consiglio di Corso di Studio competente.
Non è consentita l'iscrizione a corsi singoli in regime di interruzione o sospensione degli studi.
L'iscrizione ai corsi singoli non è consentita per insegnamenti appartenenti ai Manifesti dei Corsi di Studio a numero programmato nazionale (Medicina e Chirurgia, Odontoiatria, Professioni sanitarie, Architettura, Ingegneria edile/architettura, Scienze della Formazione Primaria) ai quali si accede per concorso.
Requisiti curriculari accesso Lauree Magistrali
Corsi singoli finalizzati al raggiungimento dei requisiti curriculari per l'accesso alle Lauree Magistrali dell'ordinamento D.M. 270/2004
Nel caso di corsi singoli indispensabili per il conseguimento dei requisiti curriculari per l'accesso ad una Laurea Magistrale, i laureati possono integrare il loro specifico piano di studi con esami universitari sostenuti successivamente al conseguimento della laurea.Lo studente (già laureato) richiederà al Consiglio di Corso di Laurea Magistrale competente in quali SSD dovrà colmare eventuali carenze curriculari.
Ove il richiedente presenti un debito curriculare per l'accesso alla Laurea Magistrale non superiore a 24 CFU, al fine di agevolare l'iscrizione nel successivo anno accademico, il limite massimo di CFU acquisibili nell'anno accademico è elevato a 40. ln questo caso i corsi singoli scelti in esubero rispetto a quelli strettamente indispensabili per il raggiungimento dei requisiti curriculari devono appartenere al primo anno del Manifesto degli Studi della Laurea Magistrale a cui lo studente aspira ad iscriversi. Gli insegnamenti sostenuti come corsi singoli ed appartenenti al primo anno del Manifesto degli Studi della Laurea Magistrale saranno convalidati, su richiesta dello studente, nell'anno accademico di iscrizione al primo anno della Laurea Magistrale. Se il numero di crediti maturati lo consente, lo studente potrà essere iscritto al secondo anno.
Per maggiori informazioni, rivolgiti alla Segreteria Didattica del Corso di Studio di tuo interesse.
Per maggiori informazioni vai su https://www.unipa.it/target/futuristudenti/iscriviti/corsi-singoli/