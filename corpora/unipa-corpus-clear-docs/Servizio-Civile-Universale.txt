
Il Servizio Civile Universale opera nel rispetto dei principi della solidarietà, della partecipazione, dell’inclusione e dell’ utilità sociale nei servizi resi, anche a vantaggio di un potenziamento dell’occupazione giovanile.
Le aree di intervento del Servizio Civile Universale sono riconducibili ai settori di: ambiente, assistenza, educazione e promozione culturale, patrimonio artistico e culturale, protezione civile, servizio civile all'estero.

Finalità
La legge 64/01, con cui è stato istituito il Servizio Civile Nazionale prevede all’art.1 il raggiungimento delle seguenti finalità:
- concorrere, in alternativa al servizio militare obbligatorio, alla difesa della Patria con mezzi ed attività non militari;
- favorire la realizzazione dei principi costituzionali di solidarietà sociale;
- promuovere la solidarietà e la cooperazione, a livello nazionale ed internazionale, con particolare riguardo alla tutela dei diritti sociali, ai servizi alla persona ed alla educazione alla pace fra i popoli;
- partecipare alla salvaguardia e tutela del patrimonio della Nazione, con particolare riguardo ai settori ambientale, storico-artistico, culturale e della protezione civile;
- contribuire alla formazione civica, sociale, culturale e professionale dei giovani mediante attività svolte anche in enti ed amministrazioni operanti all'estero.

La legge ha visto convivere, in una prima fase, due forme di Servizio civile: obbligatorio, per gli obiettori di coscienza e, su adesione volontaria, per le giovani donne secondo alcuni requisiti previsti dalla normativa.
La sospensione della leva obbligatoria, prevista dalla legge 226/2004, ha decretato nel 2005 la seconda fase di applicazione della norma; la partecipazione al Servizio civile nazionale è rivolta ai giovani di entrambi i sessi ed esclusivamente tramite adesione volontaria.
L’Università degli Studi di Palermo, in applicazione della circolare 10/11/2003 emanata dall’Ufficio Nazionale per il Servizio Civile presso la Presidenza del Consiglio dei Ministri che fissa le “Norme sull’accreditamento degli enti di servizio civile nazionale”, è accreditata come ente di seconda classe, abilitandosi, pertanto, alla presentazione di progetti per l’impiego di volontari in servizio civile con benefici di utilità per la collettività.
In data 3 aprile 2017 è stato pubblicato sulla G.U. n. 78 il decreto legislativo 6 marzo 2017, n. 40, concernente l’istituzione e la disciplina del servizio civile universale che - in attuazione dei principi e criteri di delega di cui all'articolo 8 della legge 6 giugno 2016, n. 106 - modifica il sistema del servizio civile nazionale, istituito dalla legge 6 marzo 2001, n. 64 e disciplinato dal decreto legislativo 5  aprile 2002 n.77.
Dal 2020 l'Università degli Studi di Palermo è accreditata quale Ente del Servizio Civile Universale.

Il Servizio Civile dell’Università degli Studi di Palermo, nello specifico:
- svolge la selezione dei candidati partecipanti, tramite i Selettori preposti
- coordina la formazione dei volontari partecipanti attraverso i Reponsabili dei  progetti ed il Responsabile della Formazione del Serviziio Civile
- controlla il monitoraggio interno attraverso gli esperti di monitoraggio preposti
- effettua la gestione dei volontari in SCN impiegati nei progetti attivi
- effettua il coordinamento degli Operatori Locali di Progetto e del personale di supporto impegnato nei progetti gestiti in proprio dall’Università di Palermo
- effettua le ispezioni periodiche nelle sedi accreditate
- cura l’organizzazione di convegni inerenti il Sevizio Civile Univrsale
- cura i rapporti istituzionali con l’Assessorato della Famiglia, delle Politiche Sociali e del Lavoro della Regione Siciliana
- cura i rapporti istituzionali con l’Ufficio Nazionale per il Servizio Civile, Presidenza del Consiglio dei Ministri.
- organizza le giornate di Benevenuto (VolontarDay) e di Socializzazione dei nuovi Volontari
Per maggiori informazioni vai su https://www.unipa.it/strutture/serviziocivile/